 
I. 
Egyik nagyobb tiszaparti város képviselő testülete, régi rossz szokásból 
következetesen mellőzte saját fiait, szülötteit a közhivatalok betöltésénél. 
Bevándorolt idegen családok szájhős sarjai, helycserén élősködő ügyvédek, fegyelmi 
alatt vergődő megyei urak lettek rendesen a jeles törvényhatóság oszlopos 
tisztviselői. 
A civis, a maga eszéhez mért bölcsességgel akként okoskodott: hogy a messziről jött 
ember azt mondja ugyan, amit akar, - de szemenszedett hazugsága észre, tapasztalatra 
vall! Az ő gyereküknek minden ivadékát ismerték; mivel voltak azok különbek náluk, 
hogy most az unoka üljön urként a nyakukra? 
Annál méltóbb feltünést keltett tehát megyeszerte, hogy az üresedésben levő főmérnöki 
állást, - mely az ilyen viz mellett fekvő városban a legnagyobb hatáskörü hivatal, - 
a városnak egyik képzett, derék fia: Csengelei Elek nyerte el. A benszülöttek első 
nagyobb diadala volt ez. 
Elkeseredett volt a küzdelem, mert a megyei utibiztosok a tolakodásig menő házalást 
vittek véghez egyik kollegájuk, Baksi Béla érdekében. Maguk a tisztelt városi 
korifeusok is nagyszerü kifogásokat emeltek a pályázó, tehát a vakmerő földi ellen. 
Kivált a régibb hivatalnokok feleségei botránykoztak meg a vakmerőségen. 
- Elismerjük, hogy komoly, érett fiatalembernek látszik, arczából, szemeiből csak ugy 
sugárzik az értelem. De hát... 
A nyelvesebbek vették át a szót közönséges gunyolódással. 
- Sárkunyhóban ringatták a bölcsőjét. Apja nagy korhely, szegény ácsmester volt. A 
templom tornyát javitgatva leszédült az állványról. Sok volt benne a szesz, még az 
előző napról. Anyja sajtot árul a piaczon; egyik huga közönséges kubikosné, a 
csizmadia testvére pedig a plébános szolgálójával jár jegyben. Remek egy familia! Hát 
ha ő főmérnök lesz, ugyan kit vezet oltárhoz? 
Minthogy az öreg és népszerü tanácsnok Szecsei Zsiga, rettenetes korteskedést vitt 
véghez mellette, megtörtént a csoda: hogy a vérből való vér került a nagyfontosságu, 
irigyelt állásra. 
Az uj főmérnök nyomban elfoglalta hivatalát. És tapintatos, mi több: hálás férfihez 
méltóan csakhamar eljegyezte Szecsei Zsuzsát, a tanácsnok ur árva hugocskáját. 
Csinos, villogó szemü barna leány volt; most, hogy a huszadik évét betöltötte, 
végezte el a nőképezdét, tanitónői oklevelet nyert, de mint látjuk, nem nyilt alkalma 
szolgálatokat tenni a népnevelés ügyének. 
A napjára kitüzött esküvőt azonban megakadályozta egy váratlan veszedelem: mely az uj 
főmérnök minden tudását, képességét, akaraterejét a legsulyosabb próbára tette. 
Van ugyanis a városnak egy ősrégi, ádáz ellensége: a Tisza folyó. Évekig csendesen, 
közönségesen viselte magát, szeliden osont el a füzfákkal szegélyzett porhanyós gátak 
között. Most azonban óriási, piszkos hóolvadék nyomta meg a medrét, a saját tavaszi 
árjától is megdagadva: hullámsirral fenyegette a katlanban fekvő gazdag, virágzó 
várost, mértföldekre terjedő vidékét. 
Baksi ur, a bukott főmérnök jelölt, kaján képpel, kárörvendve beszélt a kávéházban, 
korcsmában a vész nagyságáról, a védekezés nehézségeiről. 
- Most álljon ki a gátra az a földkóstoló, homoki ember. Aki igazi árvizet soha 
életében nem látott. Védelmezze meg a pátriát, édes szülőföldjét, ha van sütni valója 
hozzá. A töltésépitést, rőzsézést, zsákolást nem könyvből tanulják. Uszunk 
barátaim... mindenestől eluszunk... 
Csengelei maga vette kezébe a védelem vezetését. Szervezte a munkaerőt, serényen 
szállitotta az anyagot. A közeli helyőrségből katonaságot kért a rend fentartására, a 
netáni szökések megakadályozására. Éjjel-nappal a vész szinhelyén volt: bejárta a 
gátakat, a töltéseket, a miket a megvadult ár leginkább fenyegetett; bátoritotta a 
csüggedő kubikosokat, az élelmezésről gondoskodott. Parancsoló fellépése, szelidsége, 
de ahol kellett, kérlelhetlen szigora nagy részben hozzájárult a megfeszitett munka 
eredményéhez. Két heti küzdelem után a város megmenekült. 
Egy reggelre nagyot apadt a viz. 
- Kiöntött valahol a közelben, mondták a kubikusok. Bizonyosan a Térváry báró 
nagyrétje vált tengerré. Nem csuda, ha a töltéseket a jó istenen kivül más nem 
gondozza! 
A kétezer holdas térvári uradalmat a várostól a Tisza folyó választja el. Hozzá 
tartozik még a város földjei közé ékelt karantai puszta is, melyet évtizedek óta 
szegénysorsu tanyai parasztok birnak haszonbérben. A föld homokos, sivár, verejtékes 
munka kell hozzá, hogy e csekély igényü emberek megélhetését biztositsa. De megvolt 
az a nagy előnye, hogy magas fekvése miatt az árvizveszélynek, a fakadóviz, 
pusztitásának nem volt kitéve. 
Térváry Ervin báró szép birtokából csak ez a pár száz holdas rész maradt 
szárazon. 
Viz alá került a gyönyörü tavaszi vetés, három major pusztult el teljesen a lábas 
jószággal együtt. A kastély földszintjét elöntötte a piszkos ár, szétrombolta a 
parkot, iszappal vonva be a virágágyakat. 
A bárónő, ki a vészt megelőző napon érkezett meg a fővárosból a kastély erkélyén ezer 
halálfélelmet állt ki, amig a központi ispán, a molnároktól kért dereglyével 
mentésére jöhetett. Nem sirt, nem panaszkodott, szoborszép alakja nem tört meg a 
szörnyü pusztulás láttára. Csak üde arczáról tünt el az életszin utolsó paránya: 
beesett szemeire árnyat vont a hideg, de annál emésztőbb fájdalom. 
Térváry először is arról gondoskodott, hogy neje az első vonattal anyjához 
visszautazhassék. Forró, meleg csókkal bocsátotta utnak. Aztán intézkedett, hogy a 
karantai pusztai iskola tantermét szobává alakitsák át a számára. Pedig nem kivánta a 
pihenést. 
Sárosan, vizesen, az átélt izgalmaktól és fáradalmaktól elcsigázva vitette át magát a 
Tiszán a városba, ahol talán mindenki ismerte. Már akkor elterjedt hire az uradalom 
pusztulásának s a járókelők részvéttel néztek utána. Ő azonban hatvan éve daczára, 
emelt fővel, büszke testtartással, kimért, szilárd léptekkel haladt a városházához s 
a polgármestert kereste. 
Aki egész életén át ur volt: az marad a legnagyobb szerencsétlenség közepett is. Nem 
szorul a részvétre, megveti az olcsó szánalmat. 
A városi közigazgatás feje, első embere tegnap a komaasszony születésnapjára volt 
hivatalos, s bár közel a déli harangszó, még nem tisztelte meg a szobáját 
megjelenésével. A báró tehát kénytelen volt helyetteséhez a főmérnökhöz fordulni. 
Csengelei illő tisztelettel fogadta a ritka látogatót. Székkel kinálta meg, mit az 
élénk kézmozdulattal utasitott vissza. 
- Nem szivesen alkalmatlankodom, - kezdte száraz, elfojtott köhögéssel. A kárvallott, 
vagy égett emberről mindenütt azt hiszik, hogy kérni megy valamit! 
- A báró ur nem szorult erre, szólt Csengelei megilletődve. És addig nem nyugodott, 
mig a pamlagra le nem ültette. 
- Ellenfelek voltunk, - folytatta Térváry mosolyt erőltetve. Egyikünknek sem volt az 
érdeke, legkevésbé kivánsága, hogy az ár nyakunkba szakadjon. A sorsnak ugy tetszett, 
hogy a vesztes én legyek. 
- Ha száraz lesz a tavasz, hamar leapad a viz. Uj vetés után őszre még arathat. 
- Én már nem vetek, nem aratok többé. 
Csengelei nem akarta megérteni e keserü kifakadást. 
- Mellettem szól a mérnöki tudomány! 
- Mellettem pedig a szomoru valóság. Nem restellem bevallani, bár egyelőre titokban 
kell tartanom, hogy tönkre vagyok téve teljesen. Régi ismeretségünk révén teszem ezt 
a kényszerü nyilatkozatot. Látogatásom ezzel kapcsolatos. 
- A báró ur bizonyára a szerencsétlenség tartós hatása alatt mondja ezt. 
- Jóindulatára vall, hogy mentegetni próbál. Ezzel szemben én is bizalommal tartozom. 
Sőt mint a város egyik oszlopos tisztviselője, abban a dologban, mit elintézni 
akarok, felvilágositást is adhat. A várost is közelről, mélyen érdekli. 
- Bár fiatal tisztviselő vagyok, már is alaposan ismerem e város sokféle bonyolult 
ügyeit. 
- Akkor tehát arról is tudomása van: hogy a hatóság néhány évvel ezelőtt meg akarta 
venni a karantai háromszáz holdas pusztámat. Nagyszerü árt igért érte, mert a föld 
teljesen a határába szögell s részben elzárja a közlekedést a legelőitől. A városra 
nézve tehát az állattenyésztés szempontjából is kiszámithatlan előnynyel járna, ha a 
pusztát megszerezhetné. 
- A mezei gazdák a mult közgyülésen is sokat beszéltek róla. 
- Én azonban bele sem mentem az alkuba, mert éppen akkor nősültem s reményem volt, 
hogy nőm hozományából adósságaimat részben törleszthetem. De a humánus gondolkozás is 
visszatartott ettől. A pusztát huszonöt év óta a mostani bérlők birják. Ezek a 
szegény emberek, a kik annyi válságos éveket szenvedtek át, otthont alkottak 
maguknak, egész faluszerü telepet létesitettek. Ha a föld a városé lesz, a volt 
bérlőimet nem fogja tovább megtürni, mert annak minden rögére szüksége van, s neki is 
sok a szegénye, kikről gondoskodni tartozik. 
- Száznál több család kért tavaly is haszonbéres földet. 
- Most azonban nem vehetem tovább tekintetbe a humanizmus követelményeit. A puszta 
haladéktalanul eladó, pénzre van szükségem! Nem hiszem, hogy még igy is kiheverjem a 
csapást, de az én érdekem a legelső, mely nemcsak társadalmi, de erkölcsi kényszer 
alatt is áll. 
- Tehát ebben az ügyben tanácskoznék a polgármesterrel? 
- Ajánlatomnál az ő véleménye és nézete az irányadó. 
- Kivánságához mérten némi felvilágositással én is szolgálhatok. A város nincs abban 
a helyzetben, hogy ma vagy a közel jövőben alkut kezdjen, vagy ajánlatot 
tehessen. 
Térváry kedvetlenül vonogatta a vállait. 
- A mostani árvizvédelem közel harmincz ezer forintot vitt el. A miniszter pedig 
elrendelte, hogy a város a tiszamenti birtokaira nézve ármentesitő társulatot köteles 
létesiteni. A város, mint erkölcsi testület maga képezi az egész társulatot: 
valamennyi védgátját és töltéseit tehát a meghatározott magasságig még ebben az évben 
ki kell épitenie. Ez is bele kerül vagy százezer forintba! 
- Pedig kéz alatt szerettem volna az üzletet megkötni. A nyilvános hirdetés 
hosszadalmas s hitelezőimnél rossz vért szülne. 
Idegesen kelt fel helyéből. 
- Mindenesetre a hatóság többi tagjának a véleményét is meg kell hallgatnom. Azért ma 
itt maradok. 
A katasztrófa részleteiről folyt a beszéd tovább. Térváry felsóhajtott. Most 
látszott, hogy meg van törve, férfias magatartása csak az önuralom játéka. 
- Nőm miatt aggódom leginkább. Tulérzékeny, ideges szervezetü, bár megmutatta, hogy 
olyan vas akarattal bir, mely egész lényét uralja. Övé volt mindaz, ami ma 
elpusztult... 
II. 
Csengelei hivatalos helyisége két egymásba nyiló szobából állt. Az egyik volt az 
iroda, hol a feleket fogadta, a másik tele volt aktákkal, térképekkel, mérnöki 
eszközökkel, melyek rendetlenül szanaszét hevertek. 
Térváry, mintha saját lakásán volna, otthonosan járt föl s alá. Magaviselete azt a 
benyomást keltette, hogy mindaz, amit eddig szivós kitartással elpalástolni 
igyekezett, nagyon is a lelkére nehezült. 
Majd hirtelen megállt s a főmérnök mellé lépett. 
- Nőm többször emlitette az ön nevét. Régi jó ismerőse! Azt mondja: technikus korában 
nevelő volt a családjuknál. Öcscsét, aki most huszár önkéntes, készitette elő az 
érettségi vizsgára. 
Csengelei nyugodtan állta ki a báró átható tekintetét. 
- Életem legszebb napjait töltöttem a Morotvay családnál, a melyre akkor sok csapás 
nehezült. 
- Emlitsük csak a legnagyobbat. Nőm fiatal férjét gyászolta, a nyalka 
vadászkapitányt, aki párbajban esett el. Bánatának részese volt az anya, kit leánya 
szerencsétlensége ágyba döntött. És ön szellemességével nemcsak az özvegy dult 
kedélyét iparkodott felviditani, hanem vigaszt szerzett a beteg szülőnek is. 
- Uri ellátásban részesültem, a család tagjának tartottak. A vigasz ebben az esetben 
a hála műve volt. 
A védelem hangja volt ez. Átható, tiszta, önérzetes. De a báró ugy tett, mintha nem 
hallotta volna. Lehorgasztott fejjel folytatta sétáját. 
Nagy robajjal csapódott ki az ajtó s a segélyül kért gyalogszázad kapitánya, Terbe 
Oszkár lépett a szobába. 
Megszokott katona alak, a férfierő s egészség festeni való példánya. Feszes, kimért 
modoru az idegennel szemben; derült vidám, bár kissé felületes az ismerősök, barátok 
között. A szolgálatának él, de szabad idejének minden percze a változatos 
szórakozásra van szánva. Feledi a tegnapot s a holnapra nem igen gondol. Tulszámitó, 
de könnyelmü is tud lenni; őszinte szivü, egyenes gondolkozásu, mint minden igazi 
katona. 
Csak azután vette észre a bárót, midőn a főmérnök ujjait összeropogtatta. 
- Az ilyen intézkedést szeretem! A bakák a városház udvarán szalmán heverésznek, hogy 
csuz ne essék a tagjaikba. Pipáznak, szivaroznak, isznak, dalolnak a nemes város 
kontójára. Szolgafákon két nagy bográcsban fő a paprikás. Sőt a gazdász ur 
rendeletéből turós csuszát is kapnak. Ezt a sok földi jót mind a főmérnök urnak 
köszönhetjük. 
- Az első tanácsülésben inditványozom, hogy elismerésül, a buzgó szolgálat, fáradozás 
jutalmául bizonyos pénzösszeget szavazzunk meg a század legénysége számára. 
- Ez ellen az ezredes ur nevében tiltakozom! Nem vagyunk mi napszámosok. Otthon, a 
kaszárnyában is dolgozni kellett volna. A baka jobban szereti az ilyen különleges 
foglalkozást, mint a gyakorlóteret. Megtettük a kötelességünket, ez a tudat a 
jutalom! 
A báróhoz fordult; udvariasan meghajolt előtte. 
- Vége a szép vadászterületnek, meg egyelőre a méltóságod vendégszeretetének! Tizenöt 
éve szolgálok: harczoltam herczegovinai felkelők ellen sok jó bajtárs elfogyott 
mellőlem; eltemettem az anyámat, két nőtestvéremet: egy száraz sóhajom volt a 
bucsuztatójuk. De mikor a tengerré vált rétet megláttam, szavamra mondom: kiesett a 
köny a szememből. 
- Nagyszerü halastóra tettem szert, mondta Térváry közömbösen. Az idén én leszek az 
első halászgazda az alföldön. 
A kapitány e látogatásával az udvariasság követelményének tett eleget. 
- Egy óra mulva elindulok a századommal. Előljáróimnak jelentést fogok tenni a 
hatóságnak a katonai karhatalom iránt tanusitott előzékenységéről, figyelméről. Bár 
pompás dolgom volt, de azért nem kivánom, hogy ilyfajta alkalom hozzon megint össze 
bennünket. 
Röviden elbucsuzott: de a másik perczben visszajött. Egyenesen Térváryhoz 
fordult. 
- A báróné künn várja a széképület előtt. A vasuti töltés átszakadt, megszünt a 
vonatközlekedés Budapest felé. A századom is csak nagy kerülővel jut el 
állomáshelyére. 
Eleken szokatlan izgatottság vett erőt, amint magára maradt. Leült, felkelt, járkált, 
de nem találta helyét. Melegség támadt agyában, csakhamar hévvé fajult s minden 
tagját áthatotta. Nem a kimerültség, az elcsigázott testi szervezet gyöngesége volt 
ez: hanem egy lázas izgalom, mely halálos ellensége minden nyugalomnak. 
- Miért tudatta férjével, hogy ismerjük egymást? Miért tárta fel előtte szegénységem 
óráit a tanulóévek nyomoruságos küzdelmeit? életemnek azt a részét, mely jobb, ha 
homályban marad! Fél a multtól, mely örökre el van temetve? Vagy ismét rabjává akar 
tenni, elől kezdve a régi szivtelen játékot, hogy akarat nélkül való bábja szolgája 
legyek? 
Megtörülgette verejtékes homlokát. 
- Azt fogadta, hogy elfelejt. Gyülöletének örvényébe temeti az emlékemet. Hogy olybá 
tekint, mint a porban csuszó férget, melyet eltaposni sem érdemes. És ime: beszél 
rólam, foglalkozik velem; enged kevélységéből, gőgjéből: ajkára veszi nevemet... 
Fejébe szökött a vér. Az ablakhoz sietett. 
Verőfényes tavaszi nap ontotta szét sugarait a városház előtti téren, mely tele volt 
sétálókkal, járókelőkkel. Ki tagadhatná: hogy a fény, csillogás, ragyogás is csak egy 
muló gyönyör. Elek tekintete elvesz a tömegben, majd pedig két alakra tapad, kiséri, 
követi mindenüvé: egy pillanatra nem tud tőlük megválni. 
Térváry karján vezette nejét a tér szabadabb része felé, közel Elek ablakához. 
Kerülték a feltünést, nem törődtek a mellettük elhaladókkal. Keveset beszéltek, 
olykor megálltak. Ilyenkor a báróné hátra nézett. És Elek maga előtt látta ujra azt a 
csodálatos, halovány ovál arczot, melynek üde haván, páratlan nemes vonásain oly 
sokszor elmerengett... 
Arra eszmélt fel, hogy megrázta a vállát valaki. 
- Remek ember vagy mondhatom! Két napja bujkálsz, dobszóval kerestet a menyasszonyod. 
Azt sem veszi észre, hogy a szobába lépünk. 
Szecsei Zsiga az öreg gazdasági tanácsnok, dörgött ekként, előre tologatva hugát, a 
ki fürge mozdulattal lebbent meglepett vőlegénye mellé. 
- Kénytelen voltam felkeresni, - kezdte; durczásan, hogy láthassam. Vagyis, - tette 
utána zavarral, - nem azért, de aggodalmaim voltak, hogy talán beteg, meghütötte 
magát a viz mellett, a hideg éjszakákon. Én jövök el hozzá... 
Csendes szemrehányással mondta ezt, és hogy a neheztelését megmutassa, vőlegénye 
helyett nagybátyjához simult. 
Elek lehajlott hozzá: gyöngéden megölelte, homlokon csókolta. Egész sereg mentséggel 
hozakodott elő: egy is elég a szerelmes szivnek, mely könnyen hisz, még könnyebben 
feled s oly hamar megbocsát. 
Szecsei bácsi felérte észszel, hogy az esküvőre váró fiatalok egyedül maradjanak. 
Nincs szükség tanura ott, hol a szivek beszélnek, s a remény kebléről tépik le a jövő 
édes virágait. 
- Csak mosd meg a fejét jól hugocskám ennek a figyelmetlen urnak, - tanácsolta 
távozás közben. Haragudj rá egy kissé, most még urkodhatsz felette. 
Elek egyszerre felvidult. Nyoma sem maradt az előbbi lelki küzködésnek. Szereti 
menyasszonyát ezt az okos, beszédes teremtést. Nem rajong érte, komoly természete nem 
talaja az ilyen föllengző érzésnek: de becsüli a jó tulajdonait, mély benyomást 
gyakorol reá igénytelensége, mely nem mindennapi műveltséget takar. 
Amit Zsuzsika mondott, az a szerető sziv megnyilatkozása volt, Elek szavaiban pedig a 
komoly férfi öntudatossága nyilvánult. Megállapitották az esküvő idejét, beszéltek az 
ünnepélyről s a násznépről, menyasszonyi ruháról, lakásról: a boldog jövő apró 
részleteiről, melyek a mátkaság aranyos perczeit még ragyogóbbá teszik. 
A leány maga a megtestesült boldogság, melynek varázsa Eleket is elkábitja. 
Mosolyogva, önfeledten hallgatja csacsogó beszédét, vágyát, kivánságát s helyeslően 
bólint hozzá. 
- Gyerünk ki az üde levegőre. Sürgette kitörő vidámsággal. Pompás tavaszi nap van, a 
közönség csak ugy hemzseg a tér utain. Sétáljunk mi is, mint a hogy jegyesekhez illő, 
hadd agyarkodjanak ránk egy kissé, akik mások örömét irigyelni szokták! Menjünk 
tüstént, kérem: nyujtsa a karját. 
Elek megrezzent. Jogos kivánság, kénytelen mégis kifogásokat tenni ellene. 
- Megszólnak, ha kisérő nélkül látnak együtt. Sok itt a tüzes nyelv nagyon! Különben 
is fáradt vagyok, minden csontom össze van törve. Bágyadt vagyok! 
- A verőfénynek éltető az ereje! Első kivánságom az életben: azt sem akarja 
teljesiteni? 
Elek belátta, hogy engedelmeskednie kell, nem tehet több ellenvetést, ha csak 
gyerekes ürügyeivel maga iránt gyanut nem akar kelteni. 
- Próbára akartam tenni a türelmét, állhatatosságát. Kérem a karját. Nem szeretem a 
feltünést; arra tartsunk, merre kevesebben járnak. 
- Ellenkezőleg, édes Elek! Oda megyünk, ahol legtöbben látnak! 
Kijöttek a térre, melynek a hullámzó sokaság mozgalmas képet kölcsönzött. Zsuzsa 
szorosan a vőlegénye deli alakjához simult, a mátka önérzetes büszkeségével nézett 
reá, bár sokkal alacsonyabb volt nála: jól egymáshoz illettek. 
Eleket mindenfelé a legszivélyesebben üdvözölték. A sikeres árvizvédelem óta nagyot 
nőtt a népszerüsége. 
A teret széles kocsiut, befásitott kettős gyalogjáró szeli ketté. A város egész 
intelligencziája itt tolongott. Elek szabadabb helyet keresett s igy akaratlanul is a 
széképület oldalához került vissza: ahol Térváry báró és nejével éppen szemben 
találkozott. 
Kitérni, visszafordulni lehetetlen volt. Pedig e perczben érezte, hogy kellemetlen, 
végtelen kinos lesz ránézve ez a véletlen találkozás. 
- Nézze csak ezt az eleven dölyföt! Sugta Zsuzsa a bárónéra czélozva. Az idei 
farsangon a nőegyleti bálon bemutattak neki. Egy árva szóra sem érdemesitett! 
Közel értek egymáshoz. A kölcsönös üdvözlés szivélyesnek látszott; de csak a báróé 
volt az őszinte. Elek mélyen leemelte a kalapját, Térváryné felbiggyesztett ajakkal 
sziszegett valamit, amig Zsuzsa haragos pillantásokkal méregette végig. 
- Ön az kedves Csengelei? kezdte a báróné minden szót taglalva. A város főmérnöke: 
aki nyakunkra eresztette a vizet. Milyen derék, hatalmas ur vált belőle! 
A gúny nyila jól talált. Elek belesáppadt. 
- Én csak a szülőföldemet védtem, a rendelkezésemre álló eszközök felhasználásával. 
Azt tettem, mit a kötelesség parancsolt. 
- Természetesen, az a bizonyos kötelesség! Erény az is, mint például a hála, a 
jótétemény. A Morotvay család már ismeretlen ön előtt. Elmult időket bolygatni 
ostobaság volna, mert vannak dolgok, mikre az ember nem szivesen emlékszik. Fogadja 
köszönetemet. 
Gőggel fordult el s ment tovább. Férje leküzdhetlen felindulással követte. 
- Ez nem volt szép tőled Regina! Fakadt ki bosszusan. Hová lett a nyugodtságod, 
akaraterőd, melyet annyiszor megbámultam. Ez az ember nem érdemli meg a sértést, 
melylyel menyasszonya előtt a porig aláztad. 
- Nem kérek a leczkédből, értem a védelmed indokát. A nyomorult hálátlan! Mikor a 
város védgátjainak nem árthatott többé az ár s a te töltéseid bedőléssel fenyegettek, 
nem-e küldhetett volna pár száz munkást segélyedre? Közönynyel nézte kétségbeesett 
harczunkat. 
- Inkább feledékenység, mint rosszakarat, hogy erre nem gondolt. 
- Kopott, elnyütt ruhában, az éhségtől elcsigázottan vetődött házunkba. Anyám 
jóságából végezte felsőbb tanulmányait, az ő pénzéből szerezte meg mérnöki oklevelét. 
Első férjem kijárta, hogy a katonai szolgálat alól felmentették. Megismertettem 
rokonaimmal, az ismerős családokkal: a kiknek körében a félszeg, bárdolatlan 
parasztgyerek uri modort, előkelő fellépést sajátitott el. Ez volt a hálája. 
Elek az nap nem ment vissza hivatalába. Haza kisérte Zsuzsát, a kit szörnyen 
bosszantott Térváryné nyers, kiméletlen modora. Látta, hogy Eleket minden szó 
érzékenyen érintette: hogyne adna hát kifejezést méltó megbotránykozásának. 
- No ugyan fellát a méltóságos asszony! Megczáfolja azt a hitet: hogy minél magasabb 
rangu valaki, annál szerényebb, alázatosabb! Pedig a nagy bácsitól tudom, hogy az ő 
ereiben sem valami exotikus vér csörgedez. Apja mészáros mester volt, a katonai 
szállitások és élelmezések révén gazdagodott meg. A báró ur már csalatkozott, nem 
kapott vele annyi hozományt, mint a mennyit elköltött első férje, a 
vadászkapitány. 
Elek megjegyzés nélkül hallgatta a kis leány zugolódó fecsegését. Evvel is csak a 
szerelmét bizonyitja. Mert hiszen az igazi szeretet nem mindig a mézes szavakban, 
csókban, nyájaskodásban nyilvánul. 
Szerelemből félthetjük, védhetjük szivünk választottját. És ha nem férhetünk hozzá: 
szeretjük, imádjuk azt a kört, melyben él, mozog s magunkhoz öleljük azokat, akik az 
ő örömének, boldogságának részesei! 
III. 
Két hét mult el, és Csengelei akadály nélkül oltárhoz vezethette a kis Zsuzsát. 
Az esketési ünnepélyen ott volt a fél város, a városi és megyei előkelőség nagy 
része. Simán folyt le mint a legszegényebb esküvő. De a gazdag vacsorát két kimagasló 
mozzanat tette nevezetessé. 
Az egyik a polgármester eszmedús tósztja volt, mely szerint e két jeles család 
egyesülése által a nemes város jövőjének egy szebb kora nyilik meg; a másik pedig a 
vőlegény édes anyjának a felszólalása illetőleg nyilatkozata: mely nagy hatást 
keltett az egész násznépben. 
Az örömanya ugyanis kijelentette, hogy ez a drága frigy az ő élet módjában nem idéz 
elő semmi változást; marad a réginek, senki kedvéért el nem hagyja piaczi sátorát. 
Árulja továbbra is a sajtot, meg nyáron a gyümölcsöt. Ha az ő menye, már mint 
tekintetes vagy nagyságos asszony szégyelli a napi foglalkozását, kenyérkeresetét, az 
az ő dolga! Arról sem tehet, ha a fia is igy gondolkoznék. Eddig sem kért egy fillért 
sem tőle, - az igaz, hogy ő sem adott neki, - hát ezután sem fordul alamizsnáért 
hozzá! 
Csengelei nem kért szabadságot a nászutazásra. Sőt a hivatalát egy napra sem 
hagyhatta el a halasztást nem türő fontos ügyek miatt. Legsürgősebb volt az 
ármentesitő-társulat megalkotása iránt leküldött miniszteri rendelet 
végrehajtása. 
A társulat munkaköre magába foglalta a tizenkét kilométer hosszu töltésvonal teljes 
tervezetét; a zsilipeket, kőgátakat, a költségelőirányzatot, az egységi árak 
kiszámitását, a részletes terveket, az árlejtés feltételeinek megállapitását. Hol van 
még a miniszteri jóváhagyás, és a munka megkezdésének ideje. 
Amint egy délelőtt a feje zugott a dologtól, Szecsei bácsi a gazdasági tanácsnok 
toppant be hozzá. 
- Kelsz fel a térkép mellől mindjárt? Készülj utra szaporán. Induljunk a karantai 
pusztára. Lenn vár a kocsi. 
Elek kedvetlenül rázta a fejét, közben mérges pillantást vetett a 
csendháboritóra. 
- A pusztai szent kutnál ma tartják a bucsut. Ez a legjobb alkalom, hogy a bérlőkkel 
megismerkedhetünk, a föld minőségéről, a mai rendszer előnyeiről, hátrányairól kellő 
tájékozást szerezünk. Térváry báró tegnap adta be az ajánlatát, a város érdeke, hogy 
alapos előkészültséggel inditsuk meg vele a tárgyalásokat. 
- A legjobb akarattal sem hagyhatom félbe a munkámat. Különben is a feleségem 
gyengélkedik, hosszabb időre nem maradhat egyedül. 
Szecsei akkorát nevetett, hogy a szoba rengett bele. 
- A feleséged beteg? Mást vezess a falnak, de ne engem. Egészséges, életvidor, csupa 
kedvesség. A kocsin ül, vár reád. 
Elek hirtelen kilökte maga alól a széket. 
- Az én Zzuzsám a kocsin, ahelyett, hogy otthon a mai ebéddel, a halpaprikással 
bibelődnék? Tatám, nem voltál te ilyen tréfás természetü mindig! 
- Olyan figura legyek, mint a bognár-czégér, ha áltatlak. Avval az ártatlan 
hazugsággal hoztam ide, hogy a bucsura nem akarsz nélküle menni. Láttad volna csak, 
hogy a kis menyecske milyen hihetetlen gyorsasággal oltotta el a konyhában a tüzet. 
Térült, fordult, fel volt öltözködve. Jó kedve nem ismert határt, hogy a pusztára, 
erdőre mehet... szivhatja a tiszta levegőt, tépheti a tavasz zsenge virágát, 
dalolhat, énekelhet, szaladgálhat kedvére, megszólás nélkül. Nekem igy mondta el. 
Elek meggyőződött róla, hogy a bácsi nyomon beszél. Nem igen tetszett neki a tréfa, 
ami az öreget kissé lehangolta. 
- Zárd be a hivatalodat; ne hagyd azt a gyerek asszonykát soká magadra váratni. Én a 
polgármesterrel megyek. Két órakor lesz az ebéd a Gyapjas Imre tanyáján, a karantai 
iskola mellett. Akkorra ott legyetek! 
Zöldre festett ruganyos kocsi állt a városház főbejárata előtt. Két pej volt elébe 
fogva. A párnás-ülésen Csengeleiné feszelgett, ide-oda villogott: vajjon ilyen 
külterületre való öltözetben, bekötött fejjel, formás felső testén nagy, hamuszin 
kendővel, az arra járók felismerté-e benne a főmérnök feleségét, üdvözlik-e olyan 
tisztelettel, mint sétája alkalmával? 
Nem esett csorba az asszonyi hiuságon! 
A tisztviselő urak, akik igy tiz óra tájban pár perczre eltávoznak a hivatalból, hogy 
a közeli sörcsarnokban rövid villásreggeli által erőt és kitartást nyerjenek a délig 
tartó munkához: nagy alázkodással köszöntötték. Akként okoskodtak, hogy ha a főmérnök 
a külterületen földrajzi ismereteit akarja gyarapitani, ők is megengedhetnek maguknak 
ennyi mulatságot. Azért nem törik össze a közigazgatás kereke! 
Most megjelent a kapuban Elek. Felesége tapsolt örömében. 
- Köszönöm a szép meglepetést. Oly jó, oly kedves vagy! 
- Elhirtelenkedve cselekedtél lelkem, szólt Elek fanyarul. A bárót még csak 
szenvedhetem, de el fog a düh, ha nejére gondolok. Össze kell jönnünk megint, ki nem 
kerülhetjük egymást! 
- Nem fogjuk észrevenni őket. 
- Ez is lehetetlen! Térváry bizonyára fölkeres, hozzám szegődik, mert választ sürget 
a puszta eladása iránt benyujtott ajánlatára. Ha már idáig vagyunk, nem akarom a 
kedved rontani. 
A két tüzes pej felvágott s a kocsi, negyed óra mulva, a tiszai védtöltésen robogott 
a külterület felé. 
Csengeleiné, a hátsó párnás ülésben szorosan a férjéhez huzódott és odaadó 
figyelemmel hallgatta a vidék egyes részére, az épitendő gátakra, az uj közlekedési 
vonalakra, utakra vonatkozó magyarázatait. 
Lobbanyékonyabb vér Elek helyzetében, bizonyára nem ilyen érdektelen, de a fiatal 
asszonyka szivének édesebb dolgokkal kedveskedett volna! 
Pedig a helyzet, a kép megvolt hozzá, csak a hangulat hiányzott: mely nem eleme a 
tudomány reális emberének. 
Maga a tájkép gyönyörü, fényes kerete a fogékony léleknek. 
Balról a Tisza zavaros hullámaival kötődik a napsugár; a töltésmenti fakadó füzesek 
ágain helyért marakodik a sokféle hangu kisebb nagyobb madár. Jobbról egy óriási sima 
lap, a haragoszöld alapszinen rikitó sárga sávokkal: amint azon a részen buza, vagy 
repcze van elvetve. Rokkant födelü fehér tanyák szabálytalan távolságban szétszórva 
egymástól, mintha a táj őrei volnának. A szemhatárt elzáró fasorokat szürke szinbe 
vonja a fakadó ákáczvirág: ott a tanyák kezdődnek! Hozzá a kikelet éltető verőfénye, 
az enyhe kellemes lég, parázsszemü ifju asszony: aki maga a megtestesült tavasz, - 
mindez csak a szerelem, a boldogság dicsőitéséül jött létre... 
Elek elmélázott. Azután megint csak az ő száraz, unalmas dolgaival mulattatta a 
feleségét. 
Az uj körtöltés az általam készitett költségvetés szerint háromszázezer forintba fog 
kerülni. Az alapja egy méterrel szélesebb, a koronája ugyanannyival lesz magasabb a 
mostaninál. Zárt ajánlati verseny utján készül el. 
- A felügyelettel te vagy megbizva? 
- Sőt a felelősség is az enyém! Az előmunkálatok készek: várhatom a vállalkozókat. 
Egy perczre sem lesz nyugtom tőlük. 
- Zárd be orruk előtt az ajtót, - vélte Zsuzsa. 
- Köztisztviselő mindig a közönség szolgája. Aztán több fontos kérdés, magán érdek 
lép itt előtérbe, mely engem, mint hatóságom megbizásából és képviseletében a 
vállalat vezetőjét, felügyelőjét elsősorban érdekel. Megbizható-e a vállalkozó, 
nyujt-e elég vagyoni, erkölcsi biztositékot arra nézve, hogy kötelezettségének 
kifogástalan megfelelhessen? Százezrekről van szó, az illető, ha az időjárás kedvez 
harminczezer forint nyereségre számithat kevés idő alatt: de ugyanennyit, sőt többet 
rá is fizethet. Őrködnöm kell, hogy a város meg ne károsodjék! Ej! de mit is untatlak 
én a magam bajával? 
Átölelte a felesége nyakát: ugy vitte át másra a beszédet. 
Jövő vasárnap meglátogatjuk a rokonainkat, nehogy büszkének, gőgösnek tartsanak 
bennünket. Ugyis azt vágták a fejemhez, hogy te nem fogsz hozzájuk simulni soha! 
- Igaztalanok, elfogultak! 
- Kigunyolod a paraszt atyafiságot: kivált a két hugomnak jár a kereplője. Ők nem 
járnak kalapban, napernyővel; hát te különb isten teremtésének tartod magadat. Mutasd 
meg nekik, hogy rosszul ismernek: hogy elhamarkodva, meggondolatlanul itéltek 
felőled. 
- Elmegyünk valamennyihez. Sőt ajándékot is viszünk nekik! Én már a héten akartam ezt 
emliteni. Hát kinek tartanak engemet, - folytatta érzékeny nehezteléssel. Az én 
nagyapám is csak egyszerü szekeres-gazda volt: csak az én szerencsém, hogy szüleim 
jóvoltából más nevelésben részesültem. Akit te szeretsz: azt befogadja az én szivem 
is. Akit te gyülölsz, megvetsz, - annak a hóhéra tudnék lenni. 
Elek el volt ragadtatva e hangtól. Hév, szenvedély áradt belőle annak a bizonyságául, 
hogy e csendes külső határozott lelket takar. 
Ezalatt a kocsi a Tisza partjához kanyarodott le. A lovak lassan, lépésben 
haladtak. 
- Ereszd meg a gyeplőt! Szólt Elek harsányan a kocsisra, egy kurtanyaku mándlis 
parasztra. 
- Hasztalan sietünk tekintetes uram. Mondta a kocsis, sajátságos művészettel forgatva 
agyarán a pipaszárat. Ez itt már a báró földje, gyalázatos kátyus az utja. Előttünk 
egy szekérforma döczög, egy katonatiszt meg egy asszonyféle ül rajta. A gebék nem 
birják a terhet: lépten-nyomon megállnak pihentetni. 
- Érd utól, aztán hirtelen kerüld el! 
- Ha csak a levegőben nem! Ez az egyetlen kocsiut az egész vonalon, nincs öt lépés 
széles. Balról sürü fasor, jobbról a meredek part. De hát igy van az, mikor a földnek 
kopott báró, fülig adós földesur a gazdája! 
- Hátha véletlenül két kocsi jön szembe egymással. 
A mándlis polgártárs nem elégedett meg a pipaszár játékkal, kétesszinü 
mandarin-bajuszán is csavart néhányat. 
- Hát csak azért egymásnak hajtanak, mig a két rud, meg a lovak feje összeér. 
Ilyenkor az a szokás, hogy az egyik kocsit a tengelyénél vissza kell rántatni. Hogy 
melyiket, attól függ, milyen erősek az ellenfelek! Először szép szóval, utána 
káromkodással iparkodnak egymást megpuhitani. Ha az okosabb nem enged, a többit 
elvégzi az ostor, a lőcs, meg a vasvilla. Mikor aztán jól helyben hagyták egymást: 
elkezdik szidni a bárót, a megyei urakat, a mérnököt, az utibiztost, meg ráadásul 
azokat, a kik beszedik az adót, de a szegény ember járható utjairól nem 
gondoskodnak. 
Elek jól tudta, hogy ennek a beszédes parasztnak részben igaza van. 
Most már szemügyre vehette az elől döczögő jármü utasait. 
A férfi kétségtelenül katonatiszt. A mellette ülő nő, bársony kalapot, dudoros 
köpenyt viselt. Sürün hátra tekintett. Kerek, formás arcz körvonalait takarta el a 
kalap fátyola. 
- Ezek is a bucsura iparkodnak, - szólt vissza a kocsis jelentős pislogással. Az ott 
kisasszony, a karantai öregtanitó leánya. Rég elszakadt a pusztáról: azt mondják a 
szinházban komédiázik. 
- Nagyon szereti az öregeket! Folytatá élénken. Hazanéz az ünnepekre, meg vendégeket 
is visz magával... 
IV. 
Elek bosszankodva forgatta a fejét, egér utat keresve, hogy a vánszorgókat 
elkerülhesse. 
Lehetetlen volt. Sőt a meredek, repedezett parton vigyázni kellett, nehogy valamelyik 
ló félre lépjen, mert akkor mindenestül belezuhannak a folyóba, az örök halálba. 
- Szálljunk le édesem! Szólt nejéhez. Sétáljuk végig ezt a keserves utat. El fogsz 
fáradni, lábad bizony megsinli a kemény göröngyöt. 
A másik pillanatban már a kocsi hágcsójánál állt: izmos karjaival kiemelte helyéből a 
filigrán termetü asszonyt, és mint valami cserépbe ültetett virágot, oly vigyázva 
tette le maga mellé. 
Ugyanekkor, mintha összebeszélésre történt volna, a másik kocsi utasai is megkivánták 
a gyaloglást. Csakhogy ott a nő ugrott le hamarébb s nevetve segitett a tisztnek, aki 
leoldott kardját akarta támaszul használni. 
- Csak az a pompás, érdekes kirándulás: mely veszélylyel, kellemetlenséggel jár. 
Nemde kedves kapitány ur? 
Elek Terbefalvi Terbe Oszkárt, az árvizvédelem érdemes részesét látta maga előtt. A 
talpig katona nagyon rossz szinben volt. Mint a lábbadozó beteg, oly ingatag járással 
közeledett hozzá. Pedig még a multkor délczegebb járása nem volt senkinek 
nálánál. 
Barátságos kézszoritással üdvözölték egymást. Bemutatta magát Csengeleinének, noha 
már lánykorából ismerte; sőt midőn egy izben nagybátyjával a védelmi munkálatokat 
nézegette, ő adta meg a szükséges felvilágositásokat. 
- A menyasszonyom, Báti Erzsike, - mondta utitársára mutatva. A bucsura, szüleihez 
megyünk mulatni, ha ugyan ez a rongyos előfogatos odaröpit bennünket valaha. 
A menyasszony feltolta homlokára kalapja fátyolát. Meglehetős csinos, bár kissé 
megtört ábrázat tünt elő, melynek erősen polgári jellegét a tagadhatlan finom orr, az 
érzékies vérpiros ajak nem volt képes ellensulyozni. Először Eleket aztán kendőkbe 
burkolt nejét bámulta meg, akit cselédnek nézett. De mikor megtudta, hogy kikkel 
hozta össze a véletlen, odáig volt az elragadtatástól. 
- A Csengelei Elek urhoz van szerencsém? A városi főmérnökhöz, akiről jó apám mindig 
olyan nagy dicsérettel beszél? Pedig az én apám, bár egyszerü paraszt-tanitó, nem 
igen szokott rajongni senkiért. 
Kényszeritette Eleket, hogy fogjon vele kezet: de ugy magyarosan. 
- A jó szerencse küldte, vagy hozta ide a főmérnök urat! Legalább nekem 
kiszámithatlan, megfizethetlen szerencse. Nem is sejti: milyen életbevágó ügyet kell 
együtt letárgyalnunk! 
- És ha nem hoz össze bennünket az ön jó szerencséje? 
- Pár nap mulva ugyis felkerestem volna. 
Elek előzékenyen, udvariasan válaszolt. 
- Ne itéljen meg, hogy e rövid ismeretség után máris ily bizalmas vagyok. Ha 
meghallgatott, hiszem, indokoltnak fogja találni fellépésemet. 
A kapitánynak mintha nem tetszett volna ez a nyájaskodás. 
- Ne legyen olyan merész, tulkövetelő! Hátha a főmérnök ur a legteljesebb jóakarattal 
sem teljesitheti a kérését? 
- Majd segitségül hivom a katonát! Ketten majd csak lefegyverezzük valahogy! 
Jóizü kaczajjal kisérte ötletét. 
- Már pedig nem tágitok addig mellőle, amig ugy nem vallok, beszélek, mint a tiszta 
ártatlanság a gyóntató pap előtt. Kérem asszonyom, - fordult Csengeleinéhez, 
szinészies, de modoros mozdulattal kulcsolva össze kezeit: százak élete, jövője forog 
a koczkán; ne vegye rossznéven, ha férjét egy kis időre elvonom, és amig e gonosz 
helyről az országutra érünk, figyelmét lekötöm. 
A nők rendkivül finom érzékkel birnak egymás megitélésében. Gyakran egy elejtett 
közömbös szó elég, hogy abból a jellemre helyes következtetést vonjanak le. 
Csengeleiné tisztában volt vele, hogy a tanitó leánya egy érdekes kaland hősnője s 
helyzete kellemetlenségét mesterkélt őszinteséggel iparkodik elpalástolni. 
Jól látta, hogy a kapitány huzamosb tétova után ejtette ki a menyasszony szót, vagyis 
aligha mondott igazat! 
Felelni kellett valamit. 
- Férjem jó ember. Sok ügyes-bajos fordult hozzá, még ellenségének is jót akar. 
Elindultak a kocsik után. Elek elől ment Katinkával; nejét a kapitány kissé hátrább 
maradva kisérte. 
Mindnyájan élénken beszéltek társalogtak. Egyszerre a leány hangja komolyabbá, 
csendesebbé vált. 
- Valószinü, tudja, hogy ki vagyok! Vidéki szinésznő, kit nem annyira a hivatás, mint 
inkább egy megkeseritett élet elszánt dacza vitt erre a pályára. 
- Talán korán elszakadt a szülői háztól? 
- Tizennégy éves koromban földesurunk Térváry báró vett magához, hogy elhalt neje 
után maradt leánykájának őrzője, felügyelője, oktatója legyek. Mert én otthon jó 
nevelésben részesültem; a szegény tanitó maga oktatott, gyarapitotta ismereteimet. A 
tudás annyi nemét sajátitottam el, melylyel kevés uri leány dicsekedhet. 
- A báró bizonyára méltányolta, megbecsülte jó tulajdonait. 
- Kissé rideg, de jóindulatu volt irántam. Teljesen rám bizta gyermekét, a ki beteges 
volt, még a szellőtől is óvni kellett. Egyszer aztán sulyos nyavalyába esett, mely a 
sirba vitte. Ettől kezdve vége volt a nyugodt, gondtalan napoknak. 
Felsóhajtott. A felujult emlékek visszhangja volt ez! 
- A báró feloszlatta háztartását, elbocsájtotta a kastély cselédségét. Reám sem volt 
többé szüksége. 
- De jutalom nélkül csak nem engedte el? 
- Bölcs tanácsokat osztogatott; midőn két évi fáradságom diját elég bőkezüen 
megfizette. Azt mondta: térjek vissza apámhoz, menjek mielőbb férjhez, mert az ilyen 
kedves, okos leány megérdemli, hogy a nagy világ csillogó hazugságaitól, viharaitól 
ment maradjon. Elöntött a keserüség, nem fogadtam szót. Palotából a sárkunyhóba essem 
vissza? 
- Annyi bizonyos, hogy jólét után bajos megszokni a nélkülözést, a nyomoruságot! 
- Mit keressek otthon? Kérdeztem magamban. Örökre kiestem a körből, melynek, az uj 
élet fényében, ábrándjait sem voltam képes megőrizni. Vissza menjek azok közé, kiknek 
értelmi világuk a ház küszöbén tul nem terjed? Tétlenül, szegénységgel küzdve töltsem 
el ifjuságom perczeit, a puszta sikján bolyongva, meghasonlott lélekkel átkozzam a 
sorsot, mely szétzuzta a jövőt? 
Bánatos érzés áradt szavaiból. 
- Férjhez menjek? De hát kihez? Paraszthoz nem mentem volna, mert gyülölöm a durva 
köznapiságot. Valamire való, uri ember nem a pusztán, a világtól elrejtve keresi 
hites társát. Én tehát bele dobtam magamat az élet árjába; sodor, visz magával, de 
önérzettel mondhatom, hogy eddig örvénybe nem juttatott. 
Elek nagy érdekkel hallgatta ezeket a vallomásokat. Most már valóban kiváncsi volt, 
mit akarhat tőle e leány, életének nem érdektelen részletei kérésével milyen 
összefüggésben állanak? 
- A napokban felkeresett az apám. Szegény öregen nagyon meglátszik a hatvan év sulya. 
Két-három évben egyszer, de csak akkor hagyja el a puszta határát, ha valami 
rendkivüli eset, nehéz baj kényszeriti rá. 
- Hát most ilyesmi ösztönözte a hosszu utra? 
- Aggodalommal telt szivvel panaszolta el, hogy a báró el akarja adni a pusztát s még 
ebben a hónapban felmondja a bérletet. Kétszáz család sorsa, élete, jövője, mindene 
van e földhöz kötve. A hir valóságos felzúdulást, forrongást idézett elő; mert a 
szerződés a távozó bérlőnek semmi jogot nem biztosit; ha az uralom gazdát cserél, 
mindnyájan kezükbe vehetik a koldusbotot. 
- A báró előttem is nyilvánitotta, szomoru tényekkel igazolta, hogy mielőbb túlad a 
birtokon. Nem elégedett meg azzal, hogy ajánlatot tett a városnak, hanem az eladási 
hirdetményt a főváros lapjainak is megküldte. Hát ez olyan természetü baj: amelyen 
könny, panasz, kérés aligha segit! 
- A gazdák többször tanácskoztak a teendők felől. Abban egyeztek meg: hogy együttesen 
megveszik a pusztát s mint erkölcsi testület, felosztják maguk között. 
- Van hozzá nyolczvanezer forintjuk? 
- Talán annyi krajczárjuk sincs. Részletfizetést terveznek. 
- Abba Térváry nem fog beleegyezni! Szóba sem áll velük, mert pénz kell neki, hogy 
vagyona foszlányát megmenthesse. 
- A karantaiak már is fühöz-fához kapkodnak. Könnyes szemmel kért apám, hogy a bucsu 
alkalmából keressem fel a báró urat, iparkodjam rábeszélni, hogy régi, hű bérlőivel 
lépjen alkuba. Naiv lélek az öreg: azt hiszi hogy az a kérges ember ráhederit a 
rimánkodásomra! Nem olyan bölcsőben ringatták azt! 
- Én ellene vagyok annak, hogy a város a vevők közé szegődjék. Ekkora ujabb terhet 
nem birna meg. 
- Angyal szól a főmérnök urból! Kiáltott Katinka lelkesedve. Ez lett volna a kérésem, 
hogy hatalmas egyéniségével a tanács tagjait a megvétel szándékától eltántoritsa. A 
karantaiak szintén tartanak a város vásárlási kedvétől, azért, mint apám mondta, 
elhatározták, hogy küldöttséget menesztenek a polgármesterhez, a tanácshoz, a 
főispánhoz, hogy a báró ajánlatát mellőzzék. 
Kis szünet után érzékenyen folytatta. 
- Ez a kérés villant meg agyamban, midőn a főmérnök urat megismertem. Vétettem apám 
ellen, de az ő áldott szive mindent megbocsájtott. Hátha most azt követelné tőlem: 
halljak meg a lába előtt, nem-e készséggel megcselekedném, csak hogy őt keseregni, 
könnyeit száritgatni ne lássam! 
Elek megállott, hogy a kapitánynyal lassabban jövő nejét bevárja. Erzsikét szilaj 
kedv szállta meg! 
Ruganyos lépteivel mintha csak nógatni, buzditani akarná a gőzölő lovakat. Olykor 
egy-egy lehajló bokor után nyult szilajon belemarkolt és ami a tenyerébe jutott, 
letépte, ledobta a habokba. Dudolva sietett előre. 
Negyedórai fárasztó gyaloglás után a folyó merészet hajlik, az erdőnek is vége 
szakad. Az út elhagyja a partot s az országut derekába vág, mely a szántóföldek 
között hatalmas kört képez. Ezt a kerülőt vágta le sugárként a tiszaparti ut, melynek 
a főmérnöknére nézve is maradandó lesz az emléke! 
Először is nagyon elfáradt. Soha nem gyalogolt ennyit egy huzamban. Vékony czipője a 
kemény rög törésétől nem védte meg gyönge lábait. A fáradtsághoz mély levertség 
járult. Már az ut felén komor volt és szótalan. 
A kapitány is feltünő kedvetlenséget mutatott. Kardjával a göröngyöket verdesve 
haladt tovább. 
Ekkor érték utól Eleket, aki éles szemmel észrevette, hogy köztük valami 
történhetett. Neje megváltozott lelkiállapotát, nem az út okozta! 
Kocsira ültek mindnyájan, elfoglalva régi helyüket. A főmérnök fuvarosa ostorához 
nyult. 
- Viszontlátásra, az iskolánál! Kiáltott át Elek megemelve kalapját. Hajts atyafi, be 
kell hoznunk az elfecsérelt időt. 
Csakhamar feltünt az utazás végpontja. Emelkedett dombos hely, melynek felső részét 
apró fehér házak szegélyzik. A hires karantai puszta az! 
Elek ugy tett, mintha nem látná, hogy kis felesége összehuzódva, kulcsolt kezeit 
ölébe mélyesztve, lehorgasztott fővel ül mellette. De egy csöppet se mulattatta ez a 
szokatlan busulás. 
Hát bizony különös látvány volt-e derült, vig teremtés ily szomoru lehangolt 
állapotban. 
- Bajod történt szivem? kérdezte Elek a tőle kitelhető gyöngédséggel. Rosszat tesz a 
kocsizás? Lásd, jobb lett volna otthon, a halpaprikás mellett maradni! 
Egy árva sóhaj kevés, de annyit sem nyert rá feleletül. 
- No ne bohóskodjál! Emeld fel a fejedet. Ha beteg vagy, tüstént visszafordulunk. 
Hangja hizelgő, nyájas volt. Kétszer, háromszor ismételte a kérését, hol kérően, hol 
sürgetően. Beszélhetett annak az asszonynak! 
Eleket most már bántotta ez a szerinte, oktalan durczáskodás. Higgadtsága daczára 
fogyatékán volt a béketürése is. 
- Ha nem szólsz, hát tartsd magadnak a titkodat. 
Ujabb boszantó szünet támadt. Elek megelégelte a dicsőséget. Felkelt s a kocsi 
himbálásával egyensulyt tartva, a kocsis mellé telepedett; 
- Jó nekem itt is, ha már magad mellett nem türsz meg. 
De azért titkon visszapillantott. Megütközve látta, hogy neje egyre törülgeti a 
szemeit... 
V. 
Térváry báró jó gazda, szigoru rendszerető földesur volt. Maga gazdálkodott s 
állandóan a térvári kastélyban lakott. Az uradalmat, mint agglegény tehermentesen 
örökölte apjától, de olyan nagyuri hajlamai voltak: amelyek az amugy is rossz 
esztendők jövedelmét teljesen felemésztették. Kölcsönt kölcsönre halmozott, s ez 
anyagi helyzetét alapjában megingatta. 
Közel járt a hatvan évhez, midőn másodszor nősült s Morotvay Reginát, egy fővárosi 
háztulajdonos leányát a párbajban elesett vadászkapitány özvegyét feleségül vette. 
Nejének volt annyi hozománya, hogy a tulságosan megterhelt birtokot néhány jó termés 
segélyével meg tudta tartani magának. 
Valódi érdekházasság volt ez, a szánandóbb fajtából. Az özvegy rangra, czimre, 
czimerre áhitozott; a bárónak hozomány kellett, hogy a bukást legalább egyidőre 
elkerülje. 
A frigynek kezdetben komoly természetü akadálya volt. Nyiltan beszélték, hogy a 
kapitány nem személyes sértés miatt kényszeritette a fiatal fővárosi orvost, 
ellenfelét a végső mérkőzésre. De ez csak pletyka számba ment! Feltünőbb volt: hogy 
Regina a nyilvános helyeken, hangversenyeken, szinházban az öcscse nevelője, egy 
feltünően rokonszenves arczu, nyulánk fiatalember társaságában jelent meg; számtalan 
feltünő jelét adva, hogy jól érezi magát a társaságában. 
Térváry jól tudta, hogy jövendőbelijének hire, neve, kissé meg van tépázva. 
Előéletéről is olyan részleteket hallott, amelyek bár nem voltak bebizonyitva, 
kellemetlenül érintették. Első felhevülésében a visszalépésre gondolt. De aztán 
előtérbe jutott az önérdek, mely mindig biztos eszközökkel dolgozik. Regina báróné 
lett. 
Térváry jellemére kétségtelen, árnyat vet e házasság. De ennek ellenében olyan 
erényei, jó tulajdonai voltak, miket magasztalás illet meg. 
Hogy többet ne mondjunk: elnéző, engedékeny volt a szegény bérlőkkel, telepesekkel 
szemben; kérelmüket meghallgatta, panaszaikat orvosolta és ha egy-egy uradalmi 
cselédet önhibáján kivül szerencsétlenség ért, a baján mindig segitett. 
Itt a másik szép példa a karantai bérlők esete! 
Ezek a hajléktalanok azt kérték a bárótól: engedje meg, hogy bérföldjeiken állandóan 
letelepedhessenek. Hogy minden családfő a saját területén, de az uradalmi mérnök 
által kijelölt helyen házat épithessen. 
Otthont akarnak alkotni, a mennyire lehet biztos menedéket, állandó hajlékot. Fészket 
rakni, mely a vándor madárnak is meg van engedve. Ott akarják idejük javát eltölteni, 
hová munkájuk, szorgalmuk, a bérleti szerződés köti őket. 
- Mennyi időbe s vesződséges fáradtságba kerül, amig nagy dolog idején földjeinkhez 
juthatunk. Magyarázta a küldöttség vezetője az akkor még életerős öreggazda: Gyapjas 
Imre. A szegény bérlő csak rontja a kenyéradóját! 
Térváry csak a fejét rázta a kérelem hallatára. 
- Falut, községet akarnak összehozni az uradalom közepén? Eredeti kivánság 
mondhatom! 
- Nem lesz az falu soha, hanem kis telep, mely a tanyák módjára a városi 
közigazgatáshoz tartozik. Nem akarunk mi külön előljáróságot, birót, papot, 
rendőrbiztost. A városban keresztelünk, ott temetjük el a halottainkat. Azt akarjuk, 
óhajtjuk, hogy akik együvé tartozunk, együtt éljünk; egymásra utalva együtt viseljük 
terheinket: megosztván egymással az örömet, gondokat. 
- A bérlő joga, mint bölcsen tudják, csak a föld haszonélvezetére, a termésre terjed. 
Mi lesz az ingatlannal, a házakkal, gazdasági s egyéb épületekkel a szerződés 
felbontása esetén? 
- Ott hagyjuk épségben, egy ujjal sem nyulunk hozzá. Kevélykedett Gyapjas, társai 
helyeslő morgásától kisérve. Még a keritést se bolygatjuk meg: legyen az uradalomé az 
is. 
- Erre az eshetőségre számitani kell ám! 
- Hogy talán a báró felmondja nekünk, szegény férgeknek a régi egyezséget? Miért 
tenné ezt, mi haszna volna belőle? Mi becsületes, hűséges cselédjei, szolgái voltunk 
eddig, maradunk ezután is: a bért megfizetjük, tartozásunkat lerójuk. Jó reménységgel 
nézünk a jövőbe. 
Térváry komolyabb biztatás nélkül sorolta elő kifogásait. Egy hét mulva 
határozott. 
Dús Dániel urat, a központi ispánt bizta meg, hogy válaszát az érdekeltekkel 
tudassa. 
E derék férfiu, ki huzamosb szolgálatával nem igen érdemelte ki ura bizalmát: 
dörmögve fogadta a parancsot. Elve, hogy a paraszt csak sülve jó, busásan megadja az 
árát, ki véle trafikál. 
E sötét ellenszenv azóta uralja az ispán ur lelkét: mióta a vargyasi napszámosok, a 
kukoriczaföldön kapákkal megkergették. Akkor ugyanis e jeles emberbarát, 
torkaszakadtából azt a szives véleményét nyilvánitotta: hogy minden paraszt gazember; 
az a mestersége, hogy lopja, csalja az uradalmat! Fürge, pipaszár lábai megmentették 
az agyonveretéstől, - de azóta, nagyon természetes, ki nem állhatja a suba 
szagot! 
- Nem jöttem üres marokkal; szólt oda az összegyült gazdákhoz nagyuri 
leereszkedéssel. A báró ur megengedi az épitkezést. De a régi szerződés részben 
módosulni fog. 
- Beleegyezünk! Zugták közös akarattal. 
- Ha tudniillik valamikor kenyértörésre kerül a dolog, mindenki lebonthatja a házát, 
az anyagot magával viheti, (ha ugyan lesz igavonó jószága hozzá!) Ezen kedvezményért 
a felmondás nincs határidőhöz kötve; az uradalom ellen kártéritési igénynyel senki 
föl nem léphet s a puszta visszavétele iránt tett intézkedéseket erőszakkal vagy 
perrel meg nem akadályozhatja. 
Hát bizony kemény feltételek voltak ezek. Az ispán ellenvetésre, s a paraszt eszét 
jellemző okoskodásra számitott. E helyett e kitörő öröm változatos nyilvánulásának 
volt kénytelen tanuja lenni. 
Óh az én magyar népem szivós kitartással ragaszkodik ahhoz a földhöz, melynek 
barázdáiba ekéje vasát bemártotta. A termő talaj, ez az érzéketlen földtömeg napi 
vergődésének göröngyös golgothája! Megbarátkozik vele, rajong érte: bár nincs jussa a 
legkisebb porszemhez. Az ég áldását kéri, harmatot, esőt imádkozik reá: noha 
elcsigázott testének nem ez ad örök nyugalmat. Másutt ássák meg a sirját, hová a sors 
vetette! 
Ezek a hajléktalanok: édes hazájuk áldásos, napsugaras térein árvák, idegenek, kik 
egyik helyről a másikra kénytelenek vándorolni, a végső inségben sem hagyják el a 
földet. A fajszeretet magasztossága, a szülőföld imádása ide köti őket örökre! Az 
értelmesebb rész mindig szembe száll a nyomorral, daczol a nélkülözéssel, küzdve küzd 
érdemetlenül megcsufolt életeért, mig az egyenetlen harczban elbukik: de nem, soha 
nem vesz vándorbotot a kezébe! 
Uradalmi mérnök hiányában Baksi utibiztos jelölte ki az egyes háztelkeket, a legelők 
szélein. Csodálatos gyorsasággal épültek a csinos nádfödeles házak, noha az 
anyagszállitás nagy nehézséggel járt. Mire lehullott az első hó: minden családnak 
megvolt a maga kis hajléka. 
A házak elé két sorban ákáczfákat ültettek. A falak sárgaföld vakolatát fehérre 
meszelték. Az asszonynép versenyt dolgozott a férfiakkal, hasznát vették a gyereknek, 
ha csak járni tudott. Vidám dal kisérte a szorgos munkát, mely télen sem szünetelt, 
mert födél, enyhely kellett a lábas jószágnak! 
Térváry többször megszemlélte az épülő telepet. Gyapjas Imre, a legtehetősebb a többi 
közt, kinek a város földjén szép, nagy tanyája volt, ragyogó szemekkel beszélt a 
jövőről, a további teendőkről. 
- Oda, ahol a nagy nyárfa mellett a domb emelkedik, épül tavaszra az iskola. 
- Amint az ispántól megüzentem, ötezer darab téglát ajándékozok hozzá. 
- Hálás köszönettel fogadjuk a báró ur nemesszivüségét. Gondunk lesz rá, hogy az 
iskola legyen a messze környék legszebb épülete. Van már tanitónk is: Báthi András 
uram, a vargyasiaktól édesgettük el magasabb fizetéssel. 
- Mennyit kap évente? 
- Százhusz forint készpénzt, két köböl tiszta buzát. Disznó tornak, lakzinak, 
keresztelőnek állandó vendége! 
- Ez is csak valami. Mosolygott Térváry. No én megtoldom a deputátumát még ötven 
forinttal! 
Az ispánt majd kilelte a hideg, mikor ezt az összeget kiutalványozta. Bolondok, ha 
többet nem kérnek, epéskedett az irnok előtt. Csak egyszer megvessék itt a lábukat: 
nem turja ki őket földi hatalom! 
Más alkalommal Gyapjas, ujabb tervezgetéssel állt elő. 
- Jövő évre, ha beüt a termés, egy kis imaházat emelünk. Szegényes lesz biz az: de 
hát pompa, czifrálkodás nélkül is lehet őszintén dicsérni az istent. 
A karantai telep ilyen arányban fejlődött, gyarapodott tovább. Térváry nem igen 
törődött vele, az ispánt bizta meg a felügyelettel, az uradalom érdekeinek 
megőrzésével; csak arra ügyelt, hogy a haszonbért pontosan megfizessék. Egy napot se 
késtek vele soha! 
A telepnek nem sokára nagy hire támadt, nem csak a környéken, de tul a megye 
határain. 
Ott, ahol a két házsor végződött, a domb alján, volt egy elpusztult csordakut, melyet 
a járásföldek kiosztása következtében a kispásztorok sem használtak többé. Kidőlt 
ágasát, gémjét, káváját a juhászok tüzrevalónak hordták el; a vályunak is régen lába 
nőtt: csak az oldalait őrizte meg a kegyelet, hogy sötétben, aki arra botorkál, bele 
ne essék. 
Egy nyári vasárnap délutánján történt, hogy a tanitó tizéves leánya (a mostani vidéki 
szinésznő!) több gyerekpajtásával a kut körül játszadozott. Nyugtalan vérü virgoncz 
teremtés lévén, szaladozás, ugrálás közben, csupa pajkosságból felkapaszkodott a kut 
korhadt oldalára, majd előre hajolva lenézett a mélybe. 
Sokáig bámulta a vizet, mely egészen tiszta volt. Moha, gomba, csak a téglaszélek 
közt képződött. Felülete áttetsző szint nyert a nap odatévedt néhány sugarától, 
melynek csábos játéka káprázatba vonta szemeit. 
A kis Erzsi előtt ugy tünt fel: hogy egy csodaszép élő női arcz lebeg a viz 
szinén. 
Honnét sejthette, tudhatta volna azt, hogy e fényes látománya nem egyéb, mint saját 
ábrázatának megnagyobbitott mássa. 
Szinéből kikelve, halálos remegéssel futott haza, elmondva apjának hogy az 
elhagyatott kutban mit látott... egy szakasztott olyan arczot, mint a szobában függő 
képen a boldogságos szüzé. Még az a ragyogó koszoru is ott volt a feje fölött. 
A tanitót zavarba hozta a leány okos, értelmes beszéde. Nem is olyan lehetetlen az! 
Hiszen a boldogságos anya a tisztaság és ártatlanság koronáját viseli: miért ne 
mutathatná magát a tiszta ártatlanság előtt. 
Báti András mély vallásos érzelmü volt. De mint a legtöbb kisebb műveltségi fokon 
álló ember, hitt a csodákban meg a babonában. 
A nép gyermeke lévén, egész életét a nép között töltötte, mely - kivált az alföld 
déli részén - ma is feltétlen hive, terjesztője a babonának. 
Hisz a legképtelenebb csodákban, az angyal és ördög földi harczában, ráolvasásban, 
szemverésben, rontásban. Megesküszik, hogy bizonyos bűbájos szavaktól elpusztul a 
szomszéd tehene, aprójószága. Vannak boszorkányok, kik áldozatukat kitartóan üldözik, 
beteggé teszik, álmukban mellükre ülnek. Hisznek a temető éjféli borzalmaiban, a 
hazajáró lélekben, melynek halál követi a nyomát. 
A tanitó nem igen iparkodott leányát balga tévedése felől meggyőzni; azt sem tiltotta 
meg, hogy valakinek erről a titokzatos eseményről ne szóljon. Sőt atyáskodva arra 
intette, figyelmeztette, hogy ezután még nagyobb buzgalommal, áhitattal imádkozzék 
Jézus szeplőtlen anyjához. 
A dolog természetéből okosan következik: hogy a csoda hire hihetetlen gyorsasággal 
terjedt. És ennek szintén természetes folyománya, hogy egy hétre rá nem volt a 
telepnek olyan ártatlan leánya, ki előtt e csoda nem ismétlődött volna. 
Látták valamennyien a szent anyát, a viz szinén lebegni. Oly szép, oly fényes volt! 
Mosolygott, barátságosan hajtogatta áldott fejét: hogy a bűnösök bünbocsánatot 
nyerjenek. 
Szent a kut, szentelt a vize is! Boldog, aki mélyébe tekinthet! 
Tarka virág illatát a szellő, az ilyen tulvilági esemény hirét a szóbeszéd terjeszti. 
A föld népe, mely jólétét az égiektől várja, babonás hitével szentesitette a kút 
históriáját. 
Boldog, ki közelében vagy éppen mellette tartózkodhat, élhet. A bűnös lélek oda vágy: 
hol enyhet hint rá az örök irgalom! 
Kezdetben csak néhány munkaképtelen vén asszony járt ki a kuthoz imádkozni. 
Példájukat követték a gyermekek. De nem sokára a közeli vidék lakói is felkeresték, 
mindig többen jöttek a városi tanyákról, gyalog, kocsikon, ki mint szerét 
ejthette. 
Valakinek eszébe jutott, hogy próbát kellene tenni a vizzel, sulyos betegségek, nehéz 
nyavalyák gyógyitására. 
Csakhamar száz esetet tudtak rá, hogy vak emberek visszanyerték szemük világát tőle. 
Sánták, bénák meggyógyultak, egy halálos beteg, kinek lába a sirban volt, néhány 
kortyot ivott belőle, most itt imádkozik a többi ájtatos hivő között! 
A kut korhadt deszka-oldalait téglafallal cserélték föl. Magas tölgyfa oszlopra 
feltüzték a Mária képét, a mint a kis Jézust anyai szeretettel tartja az ölében. 
Illatos mezei virágokból font koszorukkal volt mindig elboritva a szent kép, az 
oszlop! 
Hordták a kut csodatevő, gyógyitó hatásu vizét korsókkal, vedrekkel, idegen tájra is. 
Fogyott, de nem apadt le soha! 
A városi plébániáról kihozták az öreg papot, a ki szent mise és alkalmi beszéd 
kiséretében, az egyház szertartása szerint beszentelte a kutat, és ezáltal bucsujáró 
helylyé avatta fel. 
Évente egyszer, őrangyalok napján esik meg a bucsu a hivők ezreinek jelenlétében. De 
azért alig van nap, hogy ne imádkoznék a kut Máriaképe, feszülete előtt néhány 
kegyeletes látogató. 
A derék karantaiaknak takaros hasznot hozott ez a népvándorlás, a tanitó leányának 
Báti Erzsikének csodás látománya. Aki egész napot itt töltött, annak enni, inni 
kellett, ha nem hozott magával, kapott a telep lakóitól jó pénzért. Élelmes városi 
kereskedők, iparosok sátrakat állitottak fel a misék, egyházi ünnepélyek tartamára. A 
hit, vallás és az üzlet szava, igéje szépen megfér egymással. 
- A szentkuti bucsunak ez a története... 
VI. 
A városi vendégek Gyapjas Imre tanyájára éppen a legjobbkor, a tálalás idejére 
érkeztek. 
Az udvart az eresz hosszában sátorrá alakitották át; diszitése friss galyakból, 
virágos faágakból került ki. Külön asztalt teritettek a városi nagyrabecsült urak 
számára. Az asztalfő első helye Térváry bárónak a kegyes földesurnak volt 
fenntartva. 
Az előkelő vendégek a lehető legszivélyesebb fogadtatásban részesültek nemcsak a 
háznép, de a meghivott gazdák részéről is. Ünneplő ruha volt mindenkin: a tanyai 
banda fülbemászó indulót játszott. 
A Gyapjas-család legkisebb csemetéje egy hat éves pufók képü egészséges leányka, 
ritka bátorsággal nyujtott át egy csinos bokrétát a főmérnöknének. Csókot kapott 
érte. 
A finom juhleves, ez a külterületi speczialitás, porczellán tálakban párolgott az 
asztalon, de nem nyult hozzá senki. Csupa tiszteletből vagy félóráig vártak a 
báróra. 
Végre is Dániel ispán urnak kellett a késedelem okát megmagyarázni. Elég alattomosság 
volt tőle, hogy korábban nem tette. 
- A báróné ő méltósága a délutáni fővárosi gyorsvonattal megérkezik. Jó uram a vasuti 
állomásnál várja. Hosszu ut az innét: alkony veti őket ide. 
Az ebéd a legderültebb hangulatban folyt le. Gyapjasék fényesen kitettek magukért. 
Annyi volt a különböző eledel, hogy még egyszer annyi vendég sem fogyaszthatta volna 
el. 
A szentkut környékéről felhallatszott a bucsusok czikornyás éneke, a vásárosok 
zsibongó lármája. A malacz banda magára akarván terelni a közfigyelmet, huzta, futta 
olyan elszánt kitartással, hogy még az effajta zenéhez hozzászokott Szecsei bácsi is 
ijedten kapkodott a füléhez. 
Elek volt talán a legvigabb az egész társaságban. Sürü poharazás kiséretében 
ingerkedett néhai ellenfelével Baksi utibiztossal: aki máig nem tudja neki 
megbocsátani, hogy elütötte a zsiros hivataltól. Avval biztatta, hogyha az 
ármentesités nagy művét befejezi: lemond a javára. 
- Vagy ha valami végzetes hibát követek el, a mi ugyan könnyen megeshetik, hát el is 
csaphatnak. Akkor aztán te lész az utódom. 
Baksi ur nagyot nyelt rá; csöndes melankóliával dörmögte: »hogy élő fának nehéz a 
kidőltét várni!« 
Csengeleinének a polgármester mellett jutott hely. A város ez idő szerinti feje 
közönséges mindennapi ember, ki bővebb bemutatásra nem szorul. A fiatal asszonynak az 
ebéd alatt volt ideje és alkalma e ritka külsejü ur nézeteit meghallgatni a fiatal 
házasok egyetértésének mélységes titkáról. 
- Mikor boldogult nőmmel egybekeltem, s a lakzi gyönyörüségein átestünk, az volt az 
első szavam hozzá: angyalom én az ősi szokás rabja vagyok és ezután is mindennap este 
benézek a korcsmába, a régi czimborákhoz. Ha nehezedre esik, tiltakozni fogsz ellene: 
én leszek a legnagyobb korhely a város férjei között. Ellenben, ha emiatt nem szólsz 
semmit, belenyugszol a megmásithatatlanba, naponta már este kilencz órakor ölelő 
karjaidba sietek. Persze, hogy akkor is a korcsmából jövök. 
- A felesége nem pakolt fel mindjárt, nem sietett vissza az anyjához? Én 
megcselekedtem volna! 
- Nagyot nézett, maradt, mert szeretett! Hja kérem szeretettel, szoktatni kell az 
asszonyt ravasz módszerrel, kedélyes furfanggal s ha kell nyers őszinteséggel. 
Csengeleiné önkéntelen is összehasonlitást tett férje és a város első tisztviselője 
között. Férfi mindkettő. Mégis mily óriási köztük a különbség! 
- Például: én nyiltan elbeszéltem a feleségemnek minden legénykori stiklimet, 
bűnömet, kalandomat. Okos asszony nem itélheti el ezért az urát. A házasság 
kiegyenlit mindent. Uj élet kapuját nyitja fel: mely ez átélt idők emlékei előtt 
örökre zárva marad! 
A tanitó lakásán sokkal csendesebbek voltak a kedélyek. 
A pusztai pedagógusnak a leányán, Terbe kapitányon és a kisteleki harangozón kivül 
nem volt más vendége. Egy kis oldalszoba volt összes lakása, a kertre nyilót a báró 
foglalta le. Igy sem fértek el. Kiültek az eresz alá, mely az utczától magas 
léczkeritéssel volt elválasztva. 
A kapitány sehogy sem érezte magát e vegyes társaságban. Pedig itt is pompás ebéd 
volt ám, de alig evett valamit. 
- Miért nem hitt meg az öreged még néhány csőszt meg birkapásztort is az asztalhoz? 
Annál élvezetesebb, érdekesebb volna a mai mulatság. 
- Ne légy kiméletlen Oszkár. Sugta Erzsike bántódva. Ismered származásomat, tudtad 
hogy nem vezetlek üveg fedél alá, márvány palotába. Ha szeretsz, ne bánts meg 
ennyire! 
A kapitány szó nélkül felugrott. Zubbonya zsebébe dugott kezekkel, fütyörészve ment 
ki az utczára. Szivességének jeléül erősen bevágta maga után a kerités ajtaját. 
A tanitó sanda szemekkel, mogorván nézett utána. 
- Jegyesed neked, igazi vőlegényed ez a czifra katona? 
- Két hónap óta az! Itt van ujjamon a gyürüje. 
- Mikor házasságot igért, akkor is ilyen finom viseletü volt? 
- Kissé hirtelen természetü. Más különben derék, kedves ember! 
Az öreg szapora fejcsóválás után még egyebet is kérdezett. 
- Szeret téged igazán? 
- Bebizonyitotta. 
- Ugyan mivel? 
- Lemond értem tiszti rangjáról, hogy feleségül vehessen. Beadta kérvényét, hogy 
polgári alkalmazásba kiván lépni. Az ilyen művelt ember minden ujjára kap akár tiz 
hivatalt! 
- Nagyon szép, becsületes tett lesz tőle, ha kedvedért, szépségedért ezt az áldozatot 
hozza. De ugy látszik, irtózik az uj atyafiságtól. Barátságos szóra sem 
méltatott! 
Erzsikének erre is volt mentsége. 
- Szoknia kell a mindennapi emberekhez. Folyton a legelőkelőbb társaságokban mozog. 
Mig a térvári kastély el nem uszott: napos vendége volt a bárónak. Főispánokkal jár 
vadászni, tábornokokkal kártyázik. A környék arany-fiatalságának ő a vezére. 
Ő is kisietett az utczára. A kapitány éppen az iskola falára pingált ákombákumokat, a 
telepi nebulók eme mesteri hyeroglifjeit, szabadkézi rajzait szemlélte. 
- Nagyon különösen viseled magadat Oszkár. Kezdte a leány neheztelve. Már az uton is 
olyan fagyos voltál, erővel kellett belőled kirángatni a szót. Megbántottalak? 
Oszkár mosolyogni próbált, de sehogy sem sikerült neki. 
- Talán bizony a fiatal mérnökné kavarta fel a véredet? Párszor hátra néztem; láttam 
hogy első találkozásra is értitek egymás nyelvét. 
A kapitány elvörösödött. Szinte durván válaszolt. 
- Művészi fantáziád, alakitó képességed dolgozik megint. Nem vagy most a 
szinpadon! 
A Gyapjas tanya udvarából Elek lépett ki. Szétnézett s amint Oszkárt meglátta, sietve 
közeledett felé. 
- Hagyj magamra édes! Szólt kérően a lányhoz. A főmérnök hozzám tart, fontos dolgot 
kell vele elintéznem. Megtudakolom tőle: nincs-e a városnál valami jó állás 
üresedésben, amit én is betölthetnék. Az én helyzetemben, a pályaválasztás előtt 
legkisebb protekczió is sokat ér! 
Oszkár is megindult. A két férfi büszke testtartással, ruganyos léptekkel közeledett 
egymáshoz. 
- Engedje meg a kapitány ur, - szólt Elek a külső tisztelet minden jelével, - hogy 
eddigi ismeretségünk alapján egy kéréssel alkalmatlankodjam. 
- Parancsoljon velem. Kész örömmel! volt az udvarias, de kimért felelet. 
Aki messziről nézné e két deli alakot, azt gondolhatná, két jó barát ölelésre készül. 
Pedig Elekben forrt a düh, nagy megerőltetésébe került, hogy magát mérsékelje. 
- Ön szándékosan vagy véletlen, egy szerfölött kényes magánügybe avatkozott. 
Emlékezik utközben a nőmmel folytatott társalgására? 
- Minden egyes szavára! 
- Régi emlékeket érintett, amelynek megbolygatásához csak nekem lehet jogom. Rajtam 
kivül senkinek e világon! 
- Nem vonom kétségbe. 
- A kapitány ur érdekfeszitő történetként beszélte el nőmnek ifjukori éleményeimet, 
sanyaru napjaimat, a Morotvay család jótéteményeit, a tanuló évek apró-cseprő 
bajait. 
- Nem mondtam talán igazat? 
- De még többre vetemedett. Heveskedett Elek, kit a kapitány kurta száraz felelete 
egészen kihozott a sodrából. Egy védtelen nőt becsmérelt, megtépte jó nevét, s 
mindazt, a mi a nőnek a legdrágább. 
- Ez már nem volt szándékomban! 
- Mentsége nem méltó a katonatiszthez; eljárása, cselekedete lovagiatlan, megróni 
való. 
A tiszt arcza változatlan maradt e nyilvánvaló sértésre. Csak a jobbkéz rándult meg 
idegesen, mintha hirtelen fölemelni akarná, de valami visszatartotta. 
- Ebben is igaza lehet! 
- Ha az volt a czélja, hogy nőm irántam érzett tiszteletét megingassa, szeretetét 
elhidegitse: talán részben el is érte. Maga a kisérlet megvetésre méltó. 
- Elismerem, hogy az. 
- Minek minősitsem tehát a tettét? 
- Aminek én. Kötelességnek! 
- Nekem más fogalmaim vannak a kötelességérzetről. 
- Nekem is. De juthat az ember olyan körülmények közé, midőn a bün, vagy a 
legczudarabb dolog a kötelesség álarczában lép fel s annak hódolni tartozik. Midőn az 
akarat egy démoni erő békója alatt nyög: s a vezérétől megfosztott agy ostobán 
cselekszik. 
Elek olyan mozdulatot tett, mint aki távozni akar. 
- Pár szót még uram! Ha megelégszik magyarázatommal: maradunk a régiek; ellenkező 
esetben bármely elégtételre készen állok. A katona jellemével összeférhetlen, 
szokásával össze nem egyezhető szószátyárkodást nem önszántomból cselekedtem. 
Kényszeritve voltam rá. Térváry báróné ugy akarta, ugy parancsolta! 
- Megint ő! Fakadt ki Elek összeszoritva ökleit. 
- Engem a bárónéhoz egy megnevezhetlen vágy, őrült szenvedély deleje vonz. Azt 
hiszem, szeretem; imádom, mert ellenállhatlan varázst gyakorol reám. Először csak 
arra kértem, hogy az ön iránt táplált mérhetlen, kiolthatlan gyülöletét ne terjeszsze 
ki ártatlan nejére: ki férjében egy félistent imád, dicsőit! 
- Avval sujtom, amivel elérhetem. Mondta kegyetlenül. 
- Több mint kegyetlen! Rebegte Elek. Lelketlen, szivtelen! 
- Nem volt erőm, önállóságom, hogy visszautasithattam volna kivánságát. Önmagam előtt 
alázott meg. »Ilyet csak katona mer megtenni, - volt végső válasza, - a ki 
csekélységért is koczkára teszi az életét!« 
- Ennyivel tartoztam önnek uram, de többel egyelőre nem! 
Elek hamarjában nem tudta mit tegyen. Ő ugyan soha nem volt katona, de érezte, hogy 
ez a tiszt óriási erőszakot követett el saját énje ellen: midőn a sértést eltürte s 
magát a védelem helyett inkább vádolta. 
Együtt szenvedték át az árvizvédelem emberfölötti fáradalmait, de barátságuknak 
sokkal szükebb volt a határa, semhogy ennek keretébe az ilyen hangot beleilleszteni 
lehessen. 
A kapitány tisztelgett, sietett vissza az iskolához. Szerelmese nyugtalanul várt reá. 
A kerités mögül leste a rövid párbeszédet, mely a heves kézmozdulatokból itélve csak 
félelmet kelthetett. 
Az utcza végéről lárma, erősbülő zaj, kiabálás hallatszott. Népcsoportok tüntek fel, 
gomolyogtak előre. A hullámzó tömegből a báró fogata vált ki, mely a tolongás miatt 
csak lassan haladhatott. 
- Éljen a földesur, ami pártfogónk, isten éltesse a méltóságos bárónét! Kiáltották 
harsányan. Mintha csak a szeretet őszinte kifejezése lett volna az örömriadal, oly 
jól esett a fülnek. Pedig nem az volt! 
A jó karantaiak a bucsusok különféle elemeivel egyesülve rögtönözték a tüntetést. 
Sorsuk, jövőjük annak az embernek a kezébe van letéve, kit igy ünnepelnek. Hadd 
lássa, győződjék meg róla: hogy ez a nép mily hálatelt szivvel érez iránta; 
ragaszkodásáért nem vándorbotot, de elismerést, jutalmat érdemel. 
Térváry kiugrott a hintóból s látható jókedvvel vegyült a tisztelők közé. A báróné az 
iskolához vitette magát. 
Pompás szinben volt. Látszott rajta az ováczió hatása. Az öreg tanitó vállát kegyesen 
megveregette s megengedte, hogy Erzsike kezet csókolhasson. 
- Estig maradok itt! A tanitó bácsi szobája férjemnek sem nyujt kényelmet, annál 
kevésbé nekem, ki a legcsekélyebb zajtól, lármától, elviselhetlen főfájást kapok. No, 
hogy ütött ki a bucsu? Sok a sátor, ezrével nyüzsög a nép a kut környékén. Hány 
tánczhelyet engedélyezett az ispán? Vannak-e szép lányok, takaros legények? 
Fogós kérdéseire be sem várva a választ a némán reábámuló kapitányhoz lépett. Hozzá 
hajolva suttogva váltott vele néhány szót: ilyen bizalmaskodó volt a felelet is. 
Tömött ibolyacsokrát levette kebléről, mosolyogva nyujtotta át a tisztnek, ki azt 
mély meghajlással köszönte meg. 
- Poros, rendetlen a ruhám! Magad uram, ha szolgád nincs! Mondta czélzatosan a tanitó 
lányára tekintve, kitől azt várta, hogy szolgálatát rögtön felajánlja. Bizonyára 
abban a hitben lépett be az iskola ajtaján, hogy Erzsike nyomban követni fogja. Arra 
ugyan várhatott! 
E helyett furiaként oda ugrott a kapitányhoz, villámgyorsan kitépte kezéből az 
ibolyacsokrot a mielőtt megakadályozhatta volna, izekre szakgatta. 
- Azt a virágot szagolgasd, csókolgasd, - sziszegte magánkivül, - amit tőlem 
kaptál! 
A kapitány bőszülten lökte el mellőle a leányt, ugy hogy a keritésig támolygott. 
Tovább is ott maradt! Fejét a kemény léczhez szoritva, keservesen sirt, zokogott. 
VII. 
Térváry bárónénak kedve kerekedett megnézni a bucsusok tánczhelyét, mely az 
ájtatosságok végeztével adatott át rendeltetésének. Kiváló élvezetet talál a népies 
mulatságok tarkaságaiban, a legények, leányok változatos tánczában. A hány a pár, 
annyi félekép járja. A nagyvárosi kiváncsiság aranynyal fizetné az ilyen 
látványosságot. 
Többször s következetes konoksággal nyilvánitotta, hogy ha nem tartaná méltóságán 
alólinak, paraszt menyecskének öltözve surranna a tánczosok közé. Senki által nem 
ismerve, hátrakötött kontytyal, rövid viganóban, sujtásos sarkos papucsban, nyalka 
legénynyel ugrálni, forogni, ruháját riszálni: mily felséges, menyországi élvezet 
volna az! 
Terbefalvi Terbe Oszkár, a székháti háziezred délczeg kapitánya karján tette meg a 
tánczhelyhez vezető utat. Mondanunk sem kell, hogy a két előkelő alak közfeltünést 
keltett s különböző találgatások kapcsán bámulat tárgya volt. 
Morotvay Regina egyátalán nem volt kiváncsi a férje hollétére. A parasztokkal 
egyezkedik, vagy ami valószinübb, a városi urakkal tárgyal a puszta megvétele 
ügyében. Ez az ő legfőbb teendője, érdeke. Neje szórakozzék ugy, amint kedve tartja. 
Eddig sem ellenőrizte lépteit, tehetett tőle, amit akart. A külszin, a látszat, ez a 
fő: a világ mindig ebből itél. 
Gyapjasék vendégei szintén melegen érdeklődtek a tánczhely iránt: mely a rögtönzött 
korcsma udvarát foglalta el. Zúg, zsibong a tömeg, de hire sincs rendőrnek vagy lovas 
pusztázónak, noha az ilyen külterületi vigasság rendesen egy csomó fejbeveréssel, nem 
ritkán bicskázással szokott végződni. Kiegészitő része a verekedés, mint borjuszáju 
gyolcsingnek a kivarrás, pörge kalap mellett a bokréta. 
A báróné meg nem állhatta, hogy csipős megjegyzéseket ne tegyen a társadalom azon 
állitólagos intelligens elemeire, akikre a földhöz ragadt paraszt házánál a potya 
eszem-iszom ráfér. 
Oszkár erre azt jegyezte meg, hogy Gyapjas nemcsak uradalmi bérlő, de városi 
földesgazda is. A polgármester és társai tartózkodás nélkül elfogadhatták a 
meghivást. 
- Védelme nagyon gyanus, kedves katonám! Értem a benső rokonszenv indokát. A hatóság 
jóvoltából pompás dolga volt a századnak a vizvédelem alatt. A főmérnök is előzékeny, 
pazar volt, - a város kontójára. - Csengelei a megtestesült becsületesség. Szemtanuja 
voltam, ezrek fordultak meg naponta a kezén, ellenőrzés nélkül. A férfi legszebb 
tulajdonait bámultam ebben az emberben. 
- Az csak látszat! Nem látott még olyan piros almát, mely belül rothadt? Olyan ő 
is. 
- A gyülölet mindig elfogult. 
- Ej, ne fecséreljük a szót érdemetlenre. Azt kell hinnem, hogy ellenségeimnek 
hizeleg. Nézzük inkább a vigadókat. 
Hanyagul a tiszt kardmarkolatára támaszkodott. 
Amit legkevésbé vártak, Térváry rájuk toppant. Törődöttség, levertség látszott rajta. 
Bocsánatkéréssel intette magához nejét. Élénk beszélgetésbe merültek. 
Oszkár ezalatt önkéntelenül is azon töprengett, mi az oka a báróné végtelen 
gyülöletének, melyet maró kegyetlenséggel nyilvánit, valahányszor Elek neve szóba 
kerül. Soha sem titkolta a gyöngéd viszonyt, mely özvegysége alatt ábrándos lelkeiket 
összeforrasztotta: tudomása volt erről a bárónak is: az uj házasság fátyolt boritott 
a multra. Évek óta tart, forr az ádáz gyülölet. 
Annál nagyobb volt tehát a meglepetése, midőn a báróné férjével folytatott csendes 
beszélgetés után visszajövet, különös, érthetetlen kéréssel fordult hozzá. 
Azt kivánta, hogy keresse föl Csengeleit és küldje hozzá. Ne kutassa, mi készteti 
vagy kényszeriti erre: most nincs helye a bővebb magyarázatnak. Az iskolánál várni 
fogja. 
- Magához hivatja? Találkozni, beszélni óhajt vele? kérdezte Oszkár megütődve. 
- Okvetlenül, késedelem nélkül! Valószinü, hogy habozni, akadékoskodni fog: paraszt 
gőg lakik benne! Bizom a tapintatosságában, rábeszélő képességében... mondja meg 
neki, hogy epedve várom! 
A kapitány még habozott. 
- Komoly szóvitánk volt az imént. Ellenségként váltunk el. Nem nyilatkozott: 
megelégszik-e avval az elégtétellel, amit neki adhattam. 
- Megteszi vagy nem? Határozott legyen a válasz. Vagy azt akarja: én keressem fel, 
esetleg megszégyenitésnek, vagy durvaságnak tegyem ki magamat? 
Ez az érv hatott. Oszkár eltünt a bucsusok tömkelegében, Térváryné pedig szinte 
rohant vissza az iskolához. Eszébe sem jutott, hogy a járó-kelők vigyorgó gunynyal 
nézhetnek utána. Az előbb még oly méltóságteljesen, kihivóan andalgott a kapitány 
mellett, most siet, fut, mint akit kergetnek. 
A báró számára berendezett szobában összevissza hevertek az elöntött kastélyból oda 
hordott butorok. Alig lehetett az ablakhoz férni tőlük. Térváryné kikapcsolta az 
ablaktáblákat, hogy a telepre eső szabad kilátását a homályos üveglapok se 
gátolják. 
Végtelen izgatottság vett rajta erőt. Mint a lázbeteg reszketett. Egy levegőt fog 
szivni avval az emberrel, aki azt érdemelné tőle, hogy körmeivel állitsa el a 
lélekzetét. 
Pedig erősnek, szilárdnak kell lennie, ha czélt érni akar. Fel kell öltenie a 
tettetés álarczát, el kell némitania a boszuvágy, démoni szenvedélye tombolását. Arra 
a hatalomra van még egyszer szüksége, mely Eleket rabjává tette. Bizik ravaszságában, 
de vajjon lesz-e türelme, kitartása e merész játékhoz? 
Növekvő izgalommal számitotta az időt, melyre Oszkárnak küldetéséhez szüksége van. 
»Most, rátalál Elekre, közli vele üzenetét. Most szabadkozik, meggyőzni iparkodik: 
hogy lovagias férfi a nő kérését ilyen esetben nem utasithatja vissza. Mégis 
mentegetőzik, kifogást kifogásra halmoz, - és végre csak enged!« 
Csapongó képzelete nem mer az események elé vágni. Milyen lesz a találkozás: milyen 
szint nyernek az arczok; miféle láng csillan meg a szemekben; miféle indulat tüze 
éled fel a szivben. Ki tudná ezt előre megjósolni? 
Egyszerre megrázkódott. Elek alakja tünt fel a közelben. Egyenes irányt vett a 
bejáratig: tehát csak hozzá jöhet. No hát a koczka el van vetve: nem várja 
készületlen. 
Néhány várakozásteljes percz után Elek előtte állt: oly kifogástalan nyugalommal, 
mintha ez a kierőszakolt látogatás a régi ismeretség természetes következménye 
volna. 
- Parancsoljon velem, méltóságos asszonyom! 
- Nagy merészség, bevallom, illetlenség volt tőlem ide fárasztani. Szólt elfogultan 
Térváryné. Kérem, halaszsza el megrovó itéletét, mig meg nem hallgatott. 
Székre mutatott, ő pedig a pamlagon foglalt helyet. 
- Kétségtelen, példázgatózott Elek, hogy idegen befolyás következtében támadt ez az 
eszméje. 
- És ha az ellenkezőjét állitanám? 
- Azt kellene vélnem, hogy most már nem közvetve, kerülő uton, hanem személyesen 
akarja éreztetni ellenszenvét. 
- Tehát azt gondolja, haragszom önre? 
- A harag végtelen gyönge szó az irántam való érzelmének kifejezésére. 
- Tettem olyasmit, a mi feljogositja e véleményre? 
- A bárónénak rossz emlékező tehetsége van. De félre a személyeskedésnek csak a 
látszatával is. 
Elek szigoruan nézett Térvárynéra, ki eddig szinte gépiesen hadarta a szavakat. Aztán 
ő vette szemügyre a főmérnököt, hátra huzva fejét: mintha szivének egykori bálványa 
kisérteties vizióvá változnék. Hév csapott át érdekes, finom arczán, mely azt e 
pillanatban széppé, vonzóvá tette. 
Pillanatnyi felindulás, semmi egyéb! Azért van a lelki erő s ennek társa a szilárd 
akarat, hogy csirájában elölje az ilyen gyengeséget. Az élet keserves 
megpróbáltatásai teremtik meg az önuralom tántorithatlan erejét: mely a lelket soha 
cserben nem hagyja! 
- Ne játsza előttem a nagylelküt! szólt csendesen. Vétkeim sorozatát akarom hallani. 
Essünk ezen is tul valahára! Magunk vagyunk... egyszer s mindenkorra rendezhetjük 
ügyünket. Legyünk tisztában, hogy ebben a siralom völgyében, mely egynek pokol, 
másnak mennyország, - mit várhatunk egymástól. Elő a vádakkal! 
Térváryné olyan hangon mondta ezt, mely csak a legtisztább öntudat sajátja. Fenkölt, 
önérzetes, salak nélkül való! 
- Kérem, követelem, hogy beszéljen. Évek szenvedéseit akarom ma örökre eltemetni. 
Kitépem lelkemből az emlékezés magvát, mely örök tápot ad a bánat- s fájdalomnak. 
Panaszos esdeklés rezgett át szavain. 
Eleket bántotta ez a szenvelgés. 
- Kiméletlen legyek? 
- De igazságos is! 
- Kezdjük hát az elején, - szólalt meg Elek kis vártatva némi ingerültséggel. Ön 
menyasszonya volt már mai férjének. Az esküvő napja is ki volt tüzve. Egy szép napon 
anyját válogatott ürügyekkel felingerelte ellenem; a család köréből, hol négy évet 
töltöttem, haladéktalan távoznom kellett. 
- Igaza van. Anyám az én kivánságomra, rimánkodásomra tette azt! 
- Utravalóval is ellátott bőven. Jólelkü anyja, sajnálkozva, szomoruan szorongatta 
kezemet; testvére, az én okos, szelid tanitványom, busan sirdogált. Morotvay Regina 
csaknem kilökött az ajtón. »Gyülöletem, átkom kisérje!« Sikitotta utánam. Ez volt a 
bucsuzója! 
- Egyebet is mondtam én akkor. Jobb, ha nem hallotta! 
- Elváltunk. A katonatiszt özvegye főrangu hölgy lett; engemet szülővárosom karolt 
fel. Én férfihoz méltóan viseltem magamat, - de ön kegyes volt továbbra is törődni 
velem. Gyülölete, átka daczára egyre foglalkozott csekély személyemmel. Elregélte a 
férjének, a kapitánynak, talán másoknak is, hogy ami vagyok, azt családjának, főképp 
pedig önnek köszönhetem. 
- A báró számtalanszor az égig magasztalta önt előttem! Kénytelen voltam vele 
megértetni, hogy nagyszerü erényeinek a talaját talán mi is egyengettük! 
Elek mindinkább belemelegedett a vádaskodásba. A tartózkodás korlátait ledönté, félre 
hát a kimélettel. 
- Mert munkásaimat, a város által fizetett napszámosokat a térvári elhanyagolt 
töltésekre nem küldöttem: nyilt helyen, jegyesem előtt támadott meg s becsmérelt. Ez 
a seb ma is fáj; még nincs behegedve! 
- Megfelelek erre is! 
- Megirigyelte, hogy egy szende, angyali teremtés sorsát az enyémhez füzve, uj élet 
ösvényére léptem. Nő létére a nő szivéhez férkőzött; idegen kézzel, felbérelt 
eszközzel nyult a fiatal, tapasztalatlan lélek nyugalmához. 
- Végezze el ezt a kapitánynyal... 
- Tudtára akarta nőmnek adni, hogy hitestársa nem az a tiszta jellem, a férfiak 
eszményképe, mint azt gondolná. Csak olyan közönséges ingatag ember, mint a többi, 
kinek multján folt van, jelenében is több a hazugság, mint a valódi érdem. 
Térváryné behunyta szemeit. Minden szó a szivébe nyilal. De az őserő lüktet ereiben: 
mely türelmét aczélozza, kitörő indulatát, forró vére hevét féken tartja. 
- Rám kerül-e már a sor, taglalta vontatottan, mintha izekre akarná szétszedni a 
szavakat. Van még több sérelme is tartalékban? Ha azon a rettenetes éjjelen, melynek 
leple alatt a zugó ár szememláttára söpörte el az ég áldását, nem őrültem meg, most 
nem félhetek semmitől. 
- Végeztem! 
- Végig hallgattam, - harsogta Térváryné, felpattanva helyéből. Azt reméltem, hogy a 
nőnek tartozó gyengédséget nem fogja figyelmen kivül hagyni. Hasonló lesz az én 
fegyverem is. 
Fenyegető mozdulatot tett. 
- Oh, hogy végre szabadon, tartózkodás nélkül elmondhatom mindazt, ami bennem 
rágódik, sorvaszt, és éget. Hogy kiönthetem megbántott szivem minden keservét. Hogy 
végre-valahára szemére lobbanthatom az égbekiáltó igazságtalanságot, mit ellenem 
érdemetlenül elkövetett! 
Fejére kulcsolta kezeit, mintha félne, hogy agya szétpattan. 
- Mielőtt a báró hirét hallottam volna, sziveinket a tiszta szerelem gyönyöre 
kapcsolta együvé. 
- Édes perczek, áldott pillanatok, - sóhajtotta Elek önfeledten. 
- Neje akartam lenni, értse meg: felesége, hitestársa, mindene. Örömmel koszoruztam 
meg első férjem sirját, hogy többé ő sem állt közöttünk. Kezdetben burkoltan 
leplezve, később nyiltabban, a női önérzet és büszkeség arczul csapásával 
nyilatkoztam ön előtt, tudtára adtam egyedüli vágyamat, óhajomat. És Csengelei Elek, 
ki miatt örömmel türtem el a gúnyt, megszólást, hirem, nevem meghurczolását: hidegen, 
mondhatni megvetően utasitott vissza! 
- Akkor még senki, állás nélkül való fiatal ember voltam. Megnősülni, bizonytalan 
jövőre, - tiltotta a józan ész, a becsület! 
- Tudta, hogy férjem prédasága s hallatlan könnyelmüsége daczára még mindig gazdag 
vagyok! 
- Éppen ez riasztott vissza, hogy lábai elé boruljak. Piaczi áruczikk gyanánt nem 
dobhattam oda a nevemet. Elég volt addig a kegyelemből, a felhányt jóindulatból. Aki 
egyszer belekóstolt, örökké szájában marad az ize. 
- A sértett hiuságnak, dacznak volt abban legnagyobb része, hogy férjhez mentem egy 
hajlott koru, törődött emberhez, aki, hogy régen csődbe nem jutott, nekem köszönheti. 
Lehet a szerelemről szó közöttünk, mikor még ma sem érzek iránta vonzalmat. Összes 
vagyonomat elkunyorálta tőlem; s az most, a térvári uradalommal együtt uszik. Ha a 
hitelezők holnap megrohanják, utána megy az eddig tehermentes karantai puszta. Ön 
megmenthetett volna bennünket. 
- Nem értette meg a multkori védelmemet? 
- Sovány kibeszélés, közönyös restség, mi csak dajkamesébe való. 
Az ajtóhoz támolygott. Összefonta mellén a karjait. 
- Megfogadtam, hogy irtózatos boszut állok ezért. A porig sujtom... fetrengjen, 
pusztuljon... gyötrelme legyen az üdvösségem. Megtettem az első lépést: ugy-e 
merészen? katonatisztet sodortam bele a játékba. De most már tovább nem mehetek. 
Elérzékenyülve nyujtott kezet. 
- Nem vagyok én olyan rossz, férgeslelkü, mint amilyennek képzeltem magamat. Nő 
vagyok, ki tömérdek megpróbáltatáson ment keresztül s az ádáz viharokban hitét is 
elvesztette. 
Elek nem mozdult; a báróné aláhanyatlott fővel közeledett hozzá. 
- Világgá kürtöltem, hogy gyülölöm. Istenem! mily iszonyu csalódás. Vártam az undort, 
ha csak ráemlékezem, s e helyett jóleső érzés keritett hatalmába. Ime: a legtisztább 
rokonszenvvel, a haldokló szerelem végső fellobbanásával kérem: feledjük a multat, 
maradjunk barátok, segitsük egymást a bajban, veszélyben... 
A szék karjára hajolt. Feje imbolygott: pihenőjét kereste. De nem találta meg. 
Elek lassan fölemelkedett, merev testtartással, mint aki delejes álomból ébred föl. 
Aztán elkapta a báróné puha kezét s mohón ajkaihoz emelte. 
Sokáig álltak egymás mellett. Erkölcsi kényszer, vagy más nyüg alatt zsibong az 
érzékük? 
Mindkettő a multon mereng. Egyik a régi boldogság fényözönében füröszti a lelkét s a 
jelenre nem gondol: a másik a jelen tetszetős leplével iparkodik befödni a 
multat! 
Mind hiába, hasztalan! Romba dőlt mennyországot gyönge eszközökkel nem lehet 
felépiteni soha! 
VIII. 
Térváryné nyerte vissza hamarább önuralmát. Elmult a gyöngeség: mely sok fenkölt 
eszmének s aljas szándéknak sirásója volt már. 
A chameleon szinváltozásának gyorsaságával tért vissza a már természetévé vált, 
rideg, bántó gőgje. 
- Köszönöm, hogy ide fáradt. Most már végleg elválhatunk egymástól. Kölcsönös a 
kiengesztelés. Látható, megszivlelhető jele se legyen annak: amit az imént 
eltemettünk. Kérem, hagyjon el... távozzék... pihenni akarok! 
Elek még mindig a régi, őrjitő emlékek zsibbasztó varázsával küzködött. De ez az 
affektált hang józanitólag hatott reá. 
Szelid, előzékeny akart maradni. 
- Elmondott mindent? Közölte megcsonkitás nélkül, amiért hivatott? 
- A szavát ismétlem: végeztem! 
- Olyan sürgősnek találta a kibékülést, hogy éppen ezt a megszólással, talán 
kellemetlenséggel járó alkalmat iparkodott felhasználni? Talán soha ebben az 
életben. 
- Mikor dob elénk a véletlen megint egy ilyen alkalmat? 
- És éppen a kapitányt kellett erre a küldönczszolgálatra rávenni, akivel mindeddig 
leszámolatlan ügyem van? 
- Tőle tudom, hogy a mentségeit ön hallgatagon elfogadta. Ez a bocsánat jele. 
Előzetesen rávettem, hogy ha kérdőre vonja s eljárását férfiatlannak bélyegzi, ne 
nyuljon kardjához; hivatkozzék rám, mint értelmi bünszerzőre, legyen őszinte és 
kiméletes. 
- Valóban az volt... De még nem tudom, nem is sejtem itt létem okát, a sürgős 
találkozás czélját. 
- Ez most már mellékes... hagyjuk el, feledjük el! 
- Ellenkezőleg, ismernem kell az indokot. Hogy álljon igy helyre a kölcsönös 
bizalom. 
Térváryné lesütötte szemeit, mint a kurtaruhás leányka az első hizelgő szó 
hallatára. 
- Nem merem... ej! nem akarom! 
Elek most méltán boszankodott. 
- Sokat tanultam, még többet tapasztaltam. A tapasztalás többet ér, mint a bölcsek 
elméletei, szofizmái. 
- Oktatás legyen ez? 
- Csak czélzás, hogy eltitkolja a valót. 
- Ne faggasson! gondoltam ugyan rá, hogy egy kivételes kéréssel háborgatom. De jobb, 
ha nem is emlitem. Talán terhére volnék. 
- Teljesithetlen? 
- Nem kivánok lehetetlent, csak szivességet! 
- Folytassa, kérem!.. 
- El vagyok gyöngülve. A sok izgalom nagyon megviselt. Távozzék: nem a férjem miatt. 
Ő nem volt s nem is lesz soha féltékeny. De a kapitány nagyon különös ember, 
árnyékként követ. Mig szerelmi ömlengéseivel ostromol, azzal iparkodik imponálni 
előttem, hogy jegyesét, azt a tehetségtelen vidéki szinésznőt miattam hanyagolja el. 
Nézze csak: itt járkál az ablak alatt. 
- Addig nem fogok távozni, mig kételyben hagy a kivánsága felől. Engem el nem 
rémithet, mindenkor helyt állok magamért. 
Nem tehetett mást, könyörgésre fogta a dolgot. 
- Hálátlansággal illetett a férje előtt is. Engedje jóvá tennem vétkemet, mely 
szerintem ennek nem minősithető. Kibékülésünk őszinteségének csak a bizalom lehet a 
koronája. 
- Legyen tehát, mondta Térváryné csüggedten. Férjem az imént közölte, hogy a 
polgármester nyilatkozata szerint a város közönsége kész örömmel megvásárolja ezt a 
pusztát. A vételárt uj kölcsön fedezi. A hatóság minden befolyásos tagja helyesli 
ezt: csak a főmérnök kardoskodik, agitál ellene. 
- Meggyőződésből teszem. 
- A többség véleménye az irányadó! 
- A kisebbség pedig felterjeszti véleményét a miniszterhez. Pártatlanul dönt az! 
- Ne csináljon belőle lelkiismereti kérdést. Nyugodjék meg a többség véleményében, 
határozatában. 
- Tehát azt kivánja a báróné, hogy olyan ügyért szálljak sikra, melyet meggyőződésem 
ellenez? 
- Korántsem! 
- Vagy hogy semleges álláspontra helyezkedjem? 
- Eltalálta. Jőjjön létre az egyezség; ne inditson mozgalmat ellene. Lehetlent 
kérek? 
- Mint a város érdekeinek hivatott őre, annál is inkább kötelességem volt ez ellen 
felszólalni, mert tudtommal, a mai bérlők végső erejükkel ragaszkodnak a pusztához. 
Ha ők maradnak a tulajdonosok, velük olcsóbban egyezkedhetünk. 
- A toprongyosok! a nyomorult hajléktalanok! tört ki Térváryné, hevesen megragadva 
Elek karját. Hitelbe, részletfizetésre, isten nevében kellene nekik ez a tehermentes, 
drága föld! Pénzzé kell tennünk mielőbb, hogy oly összeget kapjunk, amit hitelező le 
nem foglalhat. A várossal kötendő szerződésnél az én nevem szerepel! 
Térváryné Elekre tekintett, mint aki vigaszért az oltárképre néz. 
- Ha megértett, - folytatta szomoruan, - méltányolni fogja előbbi tartózkodásomat. Ne 
szóljon... hallgatása legyen a kedvező válasz. Csak önben van bizalmunk: 
szerencsétlenségünk közepett senki másban e világon. 
Kezére hanyatlott a keze: pedig az a kéz még mindig az Elek karját tartotta. 
- Megértettem... mondta Elek rövid habozás után. Nem fog csalódni bennem. 
- Ezt vártam!.. igen... ez a nemes, előkelő gondolkozás önre vall! Jól esik a mentő 
kéz az ellenségtől is: hát még attól, ki készséggel nyujtja. 
Sokáig tanakodtak, bizalmasan, meghitten. Elek kezdetben ugy érezte, hogy hinárba 
lépett, melynek ingoványa egyre süpped a lába alatt. De aztán szabadon engedte át 
magát a helyzet csábjának. Térváryné mestere volt a képmutatásnak. Korán 
elsajátitotta s ingatag jellemének e foltját soha sem iparkodott eltávolitani. De 
amint Elek távozott, megmutatta lényét a maga valóságában. 
Formás karjainak nem találta a helyét. Vad öröme metsző hahotában nyilvánult. 
- Először a családi nyugalmat bolygattam meg: most a lelkiismeretéhez nyultam! Hozzá 
férkőzöm a becsületéhez is. Utoljára a szivéhez, lelkéhez... 
A tükör elé állt, a kárörömtől eltorzult arcza változatos játékában 
gyönyörködött. 
- Helyes, pompás, nagyszerü ez igy! Salve Regina, salve! Vigadj előre a biztos 
győzelemnek. Légy üdvöz, te a pokol légköréből szivembe plántált gyülölet. Salve 
Morotvay Regina. 
Meggyuladt a vére, kedvére őrjönghetett. 
- Salve Regina! Ezt énekelték a jólelkek lágyan, meghatóan a bünei miatt tengerbe 
sülyedt város buborékjai fölött. Ez lesz az én győzelmi dalom, midőn mindenki sir, 
jajgat, átkozódik köröttem. 
Ujongott, toporzékolt, rémes hahotája sikojba fult, majd pedig sziszegéssé enyhült. 
Meghalt benne a nő: a teremtés e magasztos s a tökélyhez legközelebb álló alkotásának 
minden bája egy-egy furiává változott, mely lángpallosért üvölt, hogy öljön, 
pusztitson... 
Térváry a leghizelgőbb bókokkal halmozta el nejét a nem remélt siker hallatára. 
Boldog tervezgetést füzött hozzá rögtön. 
- A holnapi rendkivüli tanácsülés elfogadja az ajánlatomat. A közgyülés megszavazza a 
vételárt, mely kerek nyolczvanezer forintot tesz ki. Az összeget rögtön lefoglaltatom 
hozományod fejében a nevedre, hogy senki hozzá ne férhessen. Az uradalomnak viz alatt 
levő nagyobbrésze ugyis árverés alá kerül: evvel a pénzzel még kezdhetünk 
valamit! 
Alkonyodott. A báróné előparancsolta a fogatot. Sietnie kell a vasuthoz, nehogy a 
gyorsvonatot elszalaszsza. A kapitány engedelmet kért, hogy elkisérhesse. Fürgén a 
bakra ugrott. 
Térváry nejéhez fordult. 
- Azt akarja, szólt halkan, hogy nyelvére vegye, megszólja a csőcselék. Nem fog 
elutazni ma, mert holnap a tanácsára, támogatására lesz szükségem. A bérlők 
küldöttségét kell fogadnunk s nem térhetünk ki előlük. Meg kell őket nyugtatnunk, 
mert ravasz, furfangos a paraszt: minden rosszra hajlandó, ha el van keseredve! 
Most hagyták el Karantát a városi vendégek is. Elek a polgármesterrel ült egy kocsin, 
szivélyesen köszöntve Térváryt, a ki szinte belefáradt a kalap leemelésbe. 
Csengeleiné nagybátyjával utazott, kendőjét mélyen előre huzta, hogy bánatos arczát 
senki ne láthassa. 
A kapitány is elkocsizott, a nélkül, hogy Erzsikét figyelemre méltatta volna. Sem 
önmagával sem a viszonyokkal nem volt megelégedve. Bántotta, hogy a báróné vak 
eszközéül hagyta magát felhasználtatni, nem tetszett neki Erzsike féltékenysége; 
haragudott, hogy Elek előtt meg kellett hunyászkodnia. Szóval: mai szereplése a 
kellemetlenségek és csalódások lánczolata, a melyekért elégtételt fog szerezni 
magának. 
Az éj ráboritotta sötét palástját a telepre. A bucsu különböző szórakozásai után édes 
mindenkinek a nyugalom. Térváry a szó teljes értelmében el volt csigázva, egész nap 
lótott-futott: s a városuraival folytatott tárgyalások állandó izgatottságban 
tartották. 
Lefeküdt, de mielőtt elaludt volna, neje zsörtölődéseit kellett végig hallgatnia. 
»Ha már kéréssel, rimánkodással, a szomoru jövőre való hivatkozással rávette, hogy 
Elek előtt magát a porig alázza, mért kényszeriti az itt maradásra? Ő nem lesz a 
szószólója tovább: kincsért sem hallgatja végig a paraszt deputáczió siránkozásait. 
Ami ezután következik, az a földesur gondja. Ő nem tud ebben a nyomorult szobában 
lepihenni. Penészes a levegő, kiállhatatlan a szag. Főfájást kap, vagy hát minden 
áron beteggé akarja tenni, nem elég volt a lelki izgalom.« 
Hogy neheztelését tényleg megmutassa: ehhez arányitott zajjal ment ki a szobából. 
Talán a tavaszi éj enyhe levegője az ő szemére is álmot fog hinteni. 
A rövid, sötét folyosó végén volt a tanitó szobája, honnét világosság csillámlott. 
Pillanat mulva eltünt a fény, utána beszélgetés, léptek zaja hallatszott. Majd 
megnyilt az ajtó s a báróné az öreg tanitó szikár alakját, mellette Erzsikét vélte 
felismerni. 
- Hát ezek mért nem alusznak? Ötlött az agyába gyanakvóan. És szorosan a falhoz 
simult a homály daczára, nehogy észrevegyék. 
Azok elhaladtak mellette s a kijáratnak tartottak. 
- Menjünk gyorsan édes apám. Ezóta együtt vannak, várnak reánk! Majd elmondjuk, hogy 
addig nem indulhattunk el, mig ezek a bünösök itt ki nem erőszakolták az álmukat. 
Térváryné tudja, hogy Erzsike kiket ért a bünösök alatt, és hogy ez az itélet 
leginkább ő reá vonatkozik. A féltékenységtől gyötört, szerelmében megbántott szivnek 
lehet-e enyhébb a hangja? 
Csodálkozását kiváncsiság tetézte. 
Hová törtetnek ezek éjszakának évadján? Kik várnak rájuk, akik előtt a késedelem 
miatt a jóltevő földesur sértegetésével mentegetőzni kell? Az öreg tanitót, aki 
folyton testi törődöttséget, gyengeséget emleget, micsoda titkos ok készteti, hogy 
neki vágjon a sötét éjszakának. 
Kalandos ötlete támadt. Meg akarja tudni e titkos ut czélját. 
Utánuk lopózik észrevétlenül, árnyékként kiséri őket. A kaland, legyenek bár 
veszélyei, oly csábitó, izgató. 
Mire az utczára kiért, a tanitó és leánya alakjainak homályos körvonalait sem 
láthatta. De hangos beszélgetésük elárulta utjuk irányát. Az utcza közepén haladtak a 
Gyapjas tanya felé. 
Térváryné mintegy husz lépésre maradt mögöttük. Bármennyire figyelt, nem értette 
szavukat, noha éjjel uj szárnya nő a hangnak. Egyre gyorsitották a lépteiket: 
erőltetésbe került, hogy a távolságot betarthassa. 
A telepről csakhamar kiértek a szabadba, a végtelen homályba. Annak az egy-két égi 
őrszemnek nem az a hivatása, hogy lanyha pislogása mellett meg lehessen különböztetni 
a tárgyakat, hanem hogy ároktól, gödörtül, a lidérczek mocsarától elterelje a puszta 
bolygó vándorát. 
Elmaradt a tanya, a kocsiut, keskeny csapáson a harmattól nedves rétre tértek át. Az 
éj csendje borongós érzéseket szül, melyek hallatlanná teszik a léptek zaját, de nem 
enyhitik a fáradságot, sőt sarkalják a vágyat a czél felé. 
Térváryné kezdte bánni elhamarkodottságát. A két homályos alak előtte lebeg, de már 
csak szóval érhetné be őket. Künn a pusztán, egyedül, elhatározása merészségével 
össze nem egyeztethető szeszélyből, üzőbe vesz két közönséges teremtést, akik az ő 
dolgába soha nem ártották magukat. Ő azonban mégis azt kutatja, mi tartja őket 
ébren? 
Hát nem-e kaczagni való dőreség ez? 
Vékony czipőjén keresztül érzi a vizes fű hidegségét. Lábaira mintha ujabb és ujabb 
sulyok nehezednének, majd a kimerültség előjele, a zsibbadtság is jelentkezik, és még 
sincs vége ennek a hosszu, bizonytalan utnak. 
Hozzávetőleges számitása szerint legalább is egy óra óta tart már ez a hajsza. Ekkora 
megerőltetésre nem hitte magát képesnek. Vissza nem fordulhat: hová menjen, merre 
bolyongja át az éjszakát? Az a két sötét alak csak viszi, hajtja tovább, amig le nem 
roskad s az éj barna szemfedője ráborul. 
Szorongó félelme a kétségbeesésig fokozódott. 
Vége volt a rétnek, a mezőnek is: göröngyös talajon mentek tovább. Tavaszi kiszáradt 
szántáson, melynek éles rögein olyanokat botlott, hogy alig tudta magát ujra 
összeszedni. Az éj pedig ezalatt lassu szinváltozáson ment keresztül. 
Foszlányos felhők mögül előbukkant a hold. Fénye inkább sárgás, mert ködpárával 
telitett a lég. De bármilyen szinben jelen meg: milliók reményteljes mosolya üdvözli. 
Ez a szende égitest, szabályos időrendszerével a megujuló, visszatérő remény jelképe. 
Térváryné is szent áhihattal néz föl reá. 
Végre, mintha kisebb-nagyobb házcsoportokat különböztetne meg a közelben. Valóban: 
házak, lakóhelyek... vége a kietlen pusztaságnak: itt emberek laknak! 
Széles utcza végén, magas léczkerités mellett surrant el a két árnyék. A báróné még 
mindig a nyomukban járt. Amint azonban futólagos pillantást vetett az épületre: 
ijedten állt meg, mint aki örvény szélére lépett. 
Elképedve látta, hogy oda jutott vissza, a honnét elindult. Óriási, keserves körut 
után ott van az iskolánál! Valószinü, hogy elárulta magát, valamikép meglátták s hogy 
lerázzák a nyakukról, végkép kifáraszszák: meghurczolták a határban. 
A tanitó és leánya nem tértek be a lakásukba: fürgén iramodtak tovább, megint csak a 
Gyapjas tanya felé. A kimerültség helyett vidámak, jókedvüek lehettek: mert idáig 
visszahallatszott éles hahotájuk. 
Mi más ez: mint a megelégedés pöffeszkedő hangja a sikerült tréfa, a megcsufolt 
kiváncsiság kudarcza fölött. 
Térvárynét a szégyenkezés dühe széditette meg. 
- Nem fogtok ki rajtam nyomorultak! Hörögte. Megyek utánatok, ha csuszva, mászva is, 
amig titkotokat fölfedem! 
Végső erőfeszitéssel vánszorgott utánuk. Többször visszanéztek, de az erősbülő 
holdvilág daczára a házak árnyékától nem láthatták. 
Ekkor azután jobbra fordultak, egyenesen neki a dombnak, mely a bucsuhelylyé avatott 
szent-kutnál ér véget. 
IX. 
Időbe került, mig Térváry báróné a dombra felküzdötte magát. Itt aztán 
összeesett. 
Szivós, bámulatos kitartása meglelte jutalmát, mert olyan látvány tárult elébe: minő 
a fantasztikus történetek világába háttér gyanánt méltán beillenék. 
A völgyszerü lapos mélyedés közepén hatalmas máglya égett, melynek izzó piros fénye 
az égig felszökött, nappali fénybe vonva a lapály utolsó rögét is. 
A kut környékén, a tüzhöz közel az árusátrak, bódék, az oltár, az ájtatos hivők 
kegyelete helyén pár száz paraszt hullámzott a legnagyobb csendben. A büvös camera 
obscura vetit ily idomtalan alakokat. 
A feszület előtti lombos, virágos emelvényen festői nőalak állott égnek emelt fejjel, 
ájtatosan összetett kezekkel. Fehér ruha omlott alá szabályos termetén s a tüz fénye 
vérvörös szint kölcsönzött gömbölyü arczának. 
- A tanitó Erzsikéje, a kapitány néhai jegyese. Mormogta a báróné inkább szánakozva, 
mint meglepetve. Mit akar itt ez a kóbor szinésznő, ez a kisasszonynyá, uri nővé 
finomult paraszt-csimota? Talán valamelyik magán-jelenetét adja elő a karantai 
benszülöttek földvásárlási alapja javára. 
Kegyetlen gúnyjában nem soká gyönyörködhetett. Erzsike megszólalt, tiszta, átható, 
szivhez szóló hangon: 
- Atyámfiai, én édes véreim, kedves barátaim! Nehéz, inséges napok várnak reánk, 
keserves jövőnek nézünk elébe. Hogy bajunkra, bánatunkra irt, balzsamot nyerjünk: 
forduljunk védszentünkhöz, a csodatevő szüzhöz, ki fölséges, szent ábrázatát nekem, 
mint gyermek leánynak, azonkivül sok ártatlan lánypajtásomnak oly kegyesen 
megmutatta. Esdve kérjük: ne hagyjon el bennünket a nyomoruság küszöbén! 
Szétterjesztett, ölelésre hajló karokkal a feszület felé fordult s imába kezdett. 
A körülállók mintegy parancsszóra levették fövegeiket s halkan utána rebegték a 
vallás áldott igéit. 
Térváryné összerázkódott. Nem ilyen kezdetet várt ő: más hangra, jelenetre volt 
elkészülve. 
Erzsike keresztet vetett magára s még érczesebben folytatta. 
- Mi a bajunk, mi bánt bennünket, tudja, érzi, még a csecsemő is. Ez a föld, mely oly 
hosszu időn keresztül hajlékot, otthont, életet adott, meglehet, hogy pár nap mulva 
nem lesz már a tiétek. 
- A város akarja előlünk elharácsolni. Zugták minden felől. 
- Gazdát cserél a puszta: uj földesurnak uj lesz a cselédje: kövérebb, munkabiróbb az 
eddiginél. Itt éltetek, itt morzsoltátok le, sirtátok végig időtök javát: véres 
verejtékkel megszakadt tagokkal itt küzdöttetek a tavaszért, nyárért, a napsugárért, 
az isten áldásáért. Hát oly könnyen itt tudnátok ezt a helyet hagyni? 
- Nem űzetjük el magunkat... nem engedünk, itt maradunk... kiabálták többen, helyeslő 
moraj által kisérve. 
- Ha már a házakat nem is vihetitek magatokkal, - mert hiszen azt a szerződés szerint 
még le is kell rombolni, - elvihetitek-e magatokkal a temetőt: hol annyi drága, 
kedves halott porladoz. A nyugvók emléke örök váddal üldözi élete fogytáig azt, ki 
könyörtelenül el tud válni szerettei besüppedt sirjától. 
- Vakmerő lázitás, arczátlan izgatás ellenünk! Susogta a báróné magánkivül. 
Tehetetlen báb: nincs hatalma, ereje megakadályozni. 
- Mindezt azért soroltam elő, - hangzott csendesebben, hogy a baj, a veszedelem 
nagyságára rámutassak. Jól tették, hogy édes apám tanácsára hozzám fordultak. Ismerem 
a báró urat, örökbe fogadott cselédje voltam! 
- Leánya... gyermeke.... 
- Cselédje, ha mondom! Mert mint ilyent bocsátott el magától. Meg kell hogy hallgassa 
a kérésemet! Majd leszek én a küldöttség szószólója, majd elkesergem én a karantaiak 
baját, panaszát. Ha van szive, megindul a szavamon. 
Zürzavaros lárma hangzott sürün megujulva. A kitörő, lelkesült öröm nyilvánulása 
az! 
- Hátha elutasit bennünket, ügyet se vet a kérelmünkre, kilátást sem nyujt az 
egyezkedő alkura. 
- Akkor kérjetek a haragtól, vagy elszomorodott szivetektől tanácsot! 
Az eddig nyugodt, csöndes tömeget a forrongás láza szállta meg. Százan is zajongtak, 
beszéltek egyszerre. Erős kifakadásaik közé szitkok vegyültek. 
Térváryné a domb-tetőn egy földhányásra támaszkodva szemlélte a kut körül 
történteket. Valódi szinielőadás volt az: hálás publikum hódolt a főszereplőnek. 
Az éj hüvös volt. Csak most érezte, hogy mennyire fázik, hogy el van csigázva. Haza 
gyorsan, nehogy megelőzzék. 
Alig tett támolyogva néhány lépést, egy erős férfialak, mintha csak a földből pattant 
volna ki, termett mellette. 
Dús Dániel ur, a központi ispán volt. 
Egyre hajlongott és csak ugy szórta az »alázatos szolgája«-féle hódolatteljes 
köszöntéseket. Egy csöppet sem csodálkozott, nem ütődött meg rajta: hogy a méltóságos 
báróné éjjel tizenegy óra körül ezen az elhagyott puszta helyen ődöng; - kinek ne 
volnának titkai? Az alázatos kérdezősködés helyett boldogan dicsekedett: 
- A jó gazdatiszt szivén viseli a kenyéradója érdekét s azt tőle kitelhetőleg 
előmozditja. Arról értesültem, hogy a parasztok áskálódnak az uradalom ellen: itt 
gyüléseznek, tanácskoznak, hazug, bolond dolgokat összevissza beszélnek. Végig 
hallgattam a szónokot. 
- Leszedte rólunk a keresztvizet is. 
- Én a ruhát huzom le róluk. A félévi bér holnap válik esedékessé. Lefoglalom a 
jószágaikat, ha rögtön nem fizetnek. 
A jeles népbarát további beszédének a kikötözés, elkergetés, nyuzás, korbácsolás s 
ezekhez hasonló fenyiték sürü emlegetése képezte a tenorját. Még jogokról, 
méltányosságról mernek szólni, mikor a szerződés, a pénz beszél! 
- Adunk nekik földet, verte mellét hetykén, - de csak amennyit megehetnek! 
A báróné lábai most már csakugyan megtagadták a szolgálatot. Rövidült a lépése, mint 
a kurta bilincsre vert rabé. 
- Nyujtsa hát a karját! Mordult a kisérőre. Vezessen haza. Nem látja, hogy tántorogni 
is alig birok. 
A telep szárnyasainak éjfél előtti konczertje véget ért, mire az iskola-épületben 
minden elcsendesült. Ha a szemre álom borul, pihen a lélek is? Oh nem mindenkor, nem 
mindenkinél. 
Erzsike mélyen aludt, mégis egyre hánykódott, nyöszörgött ágyában. Pedig meg volt 
vetve a feje alja lágyan. Érthetetlen szavakat mormogott, többször élesen 
felsikoltott, - mint akit kinoznak. 
Csak reggel felé csendesült le teljesen. Zavartalan pihenése nem sokáig tartott. Az 
ispán rontott be a tanitóhoz lesujtó, megdöbbentő hirrel. 
- Gyászba öltözhet a leánya! Kezdte vénasszonyos siránkozással, sárgás szemeit 
forgatva. Nincs már jegyese; a szegény Terbe Oszkár kapitány bevégezte földi 
pályáját. Még pedig, a kard, a puska e hős vitéze, mily csunya halállal! Kocsijával a 
meredek partról belefordult a Tiszába; a kocsis valahogy kiuszott, de a lovak ott 
vesztek s a kapitányt is már csak halva huzták ki a partra! Hulláját a kórházba 
vitték. 
- Szegény, szerencsétlen leányom, - mormogta a tanitó elérzékenyülve. 
- Mily végtelen kár, azért a derék, szép fiatal emberért! Testi-lelki barátom volt; 
rögtön indulok a városba, hogy utoljára láthassam, megadjam neki könyeim hullásával a 
végső tiszteletet. 
Sirni akart, hát vörösre dörzsölte szemhéjait. 
- A báró ur saját hintaját adta rendelkezésemre, hogy hamarább járjak. Ő is szerette 
a kapitányt... hát még a báróné, aki mit sem tud a szörnyü esetről. Ha tehát Erzsike, 
a boldogtalan mátka, velem akar tartani: lesz helye a hintóban. 
Be sem fejezhette szavait, könnyü háló-ruhában Erzsike állt előtte. 
A szörnyű hir első hangjára felébredt s mig a legszükségesebb ruhadarabokat magára 
kapkodta, az ispán minden szava hegyes tőrként nyilalt a szivébe. 
Halálhirét hallja annak, a ki eszményképe, bálványa, mindene. A kit nyilvánvaló 
hűtlensége, kiméletlen magaviselete daczára a rajongásig szeret. 
Remegve, akadozó szavakkal, kérte az ispánt, várjon rá, mig utra készül, illően 
felöltözik. Mit törődik ő most a mások bajával, a bérlők kivánságával, a föld 
sorsával: a világ minden nyomoránál több az ő gyásza, bánata. Ezek az életfát döntik 
le, - mig a nyomor csak időhöz van kötve, eloszlatja a boldog áldás, mosolygó 
szerencse... 
Hogy elkészült az utra, biztatta apját: holnap okvetlen visszatér. Akkor sem késnek 
el kérelmükkel: a jószándék, jóindulat nincs időhöz kötve. Megtartja fogadását, hiven 
elvégzi, amire vállalkozott. Nyithat e kérésre az ajk: ha a lélek sir, sajog? 
Nagyot nézett, sőt meghökkent, midőn az utczára lépve, az iskola előtt levő fogaton a 
bárónét pillantotta meg, aki mosolyogva, hivón fordult hozzá. 
- Siessen gyermekem! Üljön ide mellém. Hazáig elbeszélhetünk. Magához méltóval mindig 
szivesen társalog az ember. Majd csak elüzzük az ut unalmát valahogy. 
Erzsike vonakodva engedelmeskedett. 
- Ön művésznő. A kapitány a legnagyobb elragadtatással emlitette szinpadi rutinját, 
csengő orgánumát, érzelmes játékát. Egy olyan érdekes világban él: mely idegen 
előttem. Ha erről is beszél, hálás köszönettel fogadom. Nagy érdekkel fogom 
hallgatni. 
Hangja kimért, közömbös. Modora bizalmasnak látszik, de előkelő. Bágyadtságot sem 
mutat, sőt nyájaskodni tud: egyetlen gyanus mozdulattal nem árulja el, hogy másként 
érez. 
Az éjjeli jelenet folytatásául ezt a szerepet is igy megjátszani: mesteri alkotás, 
valódi művészet! 
Lám a hivatásos szinésznő, kinek kenyérkeresete a tettetés, az alakoskodás, nem képes 
ellenszenvét elpalástolni. Ugy tesz, amint érez, gondolkozik. Meghuzza magát a 
hintó-sarokban, hogy még a ruhája se érjen ahhoz, kit boldogsága megrontójának tart. 
Fél tőle, mint a ragályos betegtől, kinek az érintése is halálthozó. 
Az időtöltésre hivatott társalgásból, szóváltásból tehát az egész uton nem lett 
semmi. Térváryné hol elejtette, hol felvette a beszéd fonalát, de utitársa néma 
maradt. Legföljebb egy-egy fejbillenéssel iparkodott elütni nyilvánvaló illetlenségét 
s ha éppen szólni volt kedve: háromszor is megkérdezte, amire immel-ámmal, félvállról 
felelt. 
(Megállj csak! gondolta magában Térváryné, majd nemsokára megered a kereplőd, csak 
legyen aki hallgassa!) 
Delet harangoztak, midőn a városi vámház sorompója mellett elhajtattak. A kincstári 
épületek sorát a főutczán a magas-földszintes kaszárnya, egy idejét és divatját mult 
épület nyitja meg. Erzsike sajgó fájdalommal nézte a boltives vasrácsos ablakokat. 
Találgatja, melyik közvetiti a napfényt Oszkár hült tetemére. 
(Honnan tudná, hogy ez az ódon épület évek óta megszünt kaszárnya lenni: magtárnak 
használják.) 
- Hová visznek engem? Riadt fel Erzsike, amint a hintó az épület mellett a lehető 
legnagyobb sebességgel elhaladt. 
Dániel ur, a bakról visszafordulva adta meg rá a megnyugtató választ. 
- A rendőrkapitányhoz! A szerencsétlenség a város határán történt, ő tőle tudhatjuk 
meg a valót. 
A városházához érve, Térváryné jelentős pillantást váltott az ispánnal s a kapuban 
őrt álló hajdutól a főmérnök után kérdezősködött. Megtudván, hogy még a hivatalban 
van, hozzá indult. 
- Mi pedig ezen a széles folyosón jobbra tartsunk, mondta az ispán hanyagul. A 
rendőrkapitány játszópajtásom, iskolatársam: előzékenységére feltétlenül 
számithatok. 
A folyosó végén egy termetes városi rendőrrel találkoztak, akit az ispán magához 
intett. Halkan és hosszasan beszélgetett vele. 
- A kapitány ur még él, - kiáltott Dániel vigan, ruhájáról zsebkendőjével a port 
törülgetve. Rendőr, nyisson ajtót előttünk. Derült kedélylyel mehetünk a főnök ur 
elébe. 
A rendőr ur nagy sietséggel teljesitette a parancsot. Nehéz, tölgyfaajtó nyilt meg s 
Erzsike egy boltozatos teremben találta magát. Gyanutlanul tett néhány lépést, 
mialatt az ajtószárny becsapódott s mögötte valaki a kulcsot kétszer is megforditotta 
a zárban... 
Dús Dániel ur pedig elégülten vette elő bugyellárisát s öt forintossal jutalmazta meg 
a rend és törvény zsinóros őrének eme ügyességét. 
- Ez a nőszemély Térváry báróné és Dús Dániel központi ispán felelősségére mindaddig 
fogva maradjon, mig a főkapitány ur másként nem intézkedik. 
- De ha nagyon lármáz, dörömböl és okát kérdi a letartóztatásnak? 
Az ispán mérgesen huzta le szemére a kalapot. 
- Lázitás, izgatás a földesur, a hatóság, a törvényes rend, a vagyon, a közbiztonság 
ellen. 
Még parolázott is a rendőrrel! 
- Ne féljen, ne tartson semmitől. Ha visszaélés miatt el is csapnák ebből a 
százforintos tisztségből, hivatalból: az ilyen értelmes, ügyes embernek mindig ad 
kenyeret a térvári uradalom! 
X. 
A rendkivüli tanácsülés egyedüli tárgyát Térváry báró ismert ajánlata fölött való 
megállapodás és határozat képezte. 
A nagyfontosságu ülésen a tekintetes tanácsbeliek valamennyien részt vettek. A 
főmérnöknek ugyan a felső-tiszai töltés zsilipjénél helyszini szemléje lett volna: de 
az ügy érdemét tekintve, itthon maradt. 
Maga a gazdasági tanácsnok volt az előadó. A mezőgazdaság és állattenyésztés 
érdekével egybevágó szakértelemmel sorolta föl a földvétel előnyeit, az erkölcsi és 
anyagi hasznot, mely ebből az ügyletből a városra háramol. Alapos tanulmányozással 
rámutatott azokra a módokra és eszközökre, melyek a vételár, a költség 
előteremtéséhez szükségesek. 
A város ujabb százezer forintos kölcsönt vesz fel valamelyik fővárosi banktól, mely 
az összeg erejéig a megvásárolt birtokot a javára keblezteti. A puszta, a pontos 
mérnöki kimutatás szerint, ötszázhusz hold, a tanács nyolczvanezer forintot igér 
érte. 
Ellenkezés nélkül elfogadták a javaslatot. A birtok hasznositására vonatkozó 
előterjesztés már nem ment ily simán keresztül. 
Szecsey bátyánk ugyanis azt hangsulyozta, hogy a mai bérlőknek felmondva, 
haladéktalan távozásra hivassanak fel. Két nap elég az elhurczolkodásra; bontsák el a 
házaikat, ha lesz rá érkezésük; vigyék el az anyagot, ha van igájuk hozzá. 
Egészen másként, sokkal praktikusabban hangzott a főmérnök külön véleménye. 
- Minden áron, ha kell, egyezség utján, meg kell akadályoznunk, hogy a távozók a 
lakóhelyeiket, melléképületeiket lebontsák. A mi népünknek, melyet oda telepitünk, 
valóságos áldás lesz a kész hajlék. 
- Ismerni kell a mi parasztjaink rátartós természetét. Inkább a szabad ég alatt hál, 
semhogy bebujjék más elhagyott, piszkos odujába. 
Elek visszafeleselt. A karantai bucsu, meg a fiatal asszony első könyhullajtása óta 
ugyis feszült a viszony köztük. 
- Szent igaz: a mi parasztjaink, városunk maradiságának eme pöffeszkedő tényezői, 
szörnyen el vannak kényeztetve. Éppen a hatóság tisztelt tagjai ebben a bűnösök. Mert 
ha választásra, vagy valamelyes szavazásra kerül a sor: »édes Jóska bátyám!« »kedves 
Márton szomszéd«, »drága urambátyám« még a tanyai kupecz is. A szürös atyafi aztán 
jól kihasználja az uri czimboraságot. 
- Hát a mélyen tisztelt főmérnök ur nem-e egyik tagja a magisztrátusnak? 
- Nem tartom valami különös ritka szerencsének! 
Fogta a kalapját, szó nélkül távozott. A másnap megtartott rendkivüli közgyülésen sem 
jelent meg: amiért megint csak a nyelves öreg rántotta le a hű társak előtt. 
- Nyilvánosan nem mert szint vallani a galambom! Makacs meggyőződését megpuhitotta a 
báróné, az angyalbőrbe bujt régi ideál. Szegény felesége nem ok nélkül kesereg, 
sirdogál... 
Térvárynénak eltökélt szándéka volt, hogy néhány hónapig anyjánál, a fővárosban 
marad. Ezt hajtogatta ismerősei előtt, sőt a polgármestert felkérte, hogy a 
megkötendő szerződést aláirás végett késedelem nélkül küldje fel hozzá. A tanácsülés 
határozata után mást gondolt. 
A városi szálló első emeletén vett ki három szobás lakást. Helyben várja meg az ügy 
kimenetelét: kéznél legyen, ha szükség lesz reá. 
- Most már nem szabadul meg tőlem, - mondta Eleknek tréfásan, midőn az ispántól s a 
csufosan rászedett Erzsikétől elválva, a hivatalban felkereste. Meglátogatom, s a 
nyakára járok mind addig, amig köszönetemet nem nyilvánithatom közremüködéseért. 
És Elekben nem volt meg a határozottság, a kellő tapintattal megértetni vele, hogy a 
városi széképületben való sürü megjelenése, látogatása, különböző magyarázatokra 
adhat okot. 
E helyett udvarias megjegyzésekkel még biztatta is. 
- A báróné szeretetreméltósága ujabb hathatós bizonyitéka annak, mennyire idején volt 
a félreértés tisztázása; a kibékülés, amely oly sok nyugtalanitó érzéstől, önvádtól 
szabaditott meg egyszerre. 
- Mintha a gondolatomat leste volna el. Igy érzek én is! Csak egyre kérem... többé ne 
bolygassuk a multat. 
- Pedig abban ami édes, drága volt: jól esik elmerengni rajta. 
- Akinek a jelene boldog, kárpótlást talál érte. 
- A boldogság nagyon relativ fogalom! Sokan abban találják, ha életük csendes 
folyását nem zavarja semmi. Ha baj, szenvedés, a lélek világának megrázkódtatása 
nélkül mulnak el rajtuk a napok. Mások abban lelik boldogságukat, ha meggyőződnek, 
hogy szerető gond őrködik fölöttük mely önzetlen segélyt nyujt s nem késik a 
vigaszszal. 
- És az ön boldogsága? 
- Elröppent álom: mely soha meg nem ujulhat. 
- Mindenki tiszteli, becsüli. Mi a neve hát ennek a tudatnak? 
- Muló, rövid öröm, bujkáló napsugár. 
- Az sem teszi boldoggá: hogy ifju, szép neje van, aki szereti, rajong érte. 
- Ez inkább szerencsétlenségem. 
- Érthetetlen ember. Becsmérli azt: amelyért ezrek hasztalan küzdenek: sorvasztó 
lázzal kutatják, keresik a szerető szivet és nem találnak rá soha! 
Térvárynénak nem kellett több magyarázat. Belátott Elek lelkébe, a boldogság 
definiciójával föl volt tárva teljesen. Bátran a szemébe mondhatná: 
- Nem szerelemből emelted a nődet magad mellé. A vonzalom, mit iránta éreztél, 
elsuhant már, mint a letört, letaposott virág illata. 
Hát hová is tünhetett? Szárnyakat adott neki a titkos vágy s elvitte a gyerekes 
ábrándok honába? Vagy itt maradt, s őt, a régi kedvest lengi körül, hogy a gyöngeség 
egy perczében szivéhez férkőzhessék? 
Bóditó eszme... zsibbasztó gondolat! 
Délután megint összehozta őket a véletlen. Térváryné a városház folyosóján a 
tanácsnok után tudakozódott, a találkozás tehát csakis a véletlen műve lehet. 
Viruló szinben volt. A szorosan testéhez simuló, égszinkék csikokkal áttört ruhája, a 
ruganyos járás, a fürge mozdulat, a fej előkelő tartása leányos külsőt kölcsönzött 
neki. 
Édes érzés gyult fel Elek szivében. 
Olyan most is, mint évekkel ezelőtt, midőn agyán ült a mámor. A hóditó varázs, mely 
előtt porba omlik a legszilárdabb, legszentebb akarat, ott hivalg az arczon, a szemek 
égő sugarában. 
Most is volt bizalmas közölni valója. Részletesen elbeszélte éjjeli kalandját, a 
sikerült csinyt, mely a vakmerően lázitó szinésznőt ártalmatlanná tette. A terv nem 
tőle, hanem az ispántól eredt, annak kivitelében készséggel segédkezett, mert ez a 
veszedelmes teremtés ugy megzavarhatná a parasztok fejét, hogy a birtok átadás, a 
kitelepités nem történnék meg komoly zavargások nélkül. 
Ez egy kissé bántotta Elek igazságérzetét. 
- Szabadon kell bocsátani rögtön ezt a leányt. Baj, nagy kellemetlenség származhat 
belőle! Azért, amit elkövetett, joga van a hatóságnak felelősségre vonni, nem 
följelentés, de a személyes meggyőződés, tapasztalat alapján. Ha ismerőseinek, 
pártfogóinak, például a kapitánynak ez tudomására jutna... 
- Ne emlitse ezt a darabos katonát! Megrögzött tisztelőm... szakitani akar 
mátkájával... tőle ugyan nem igen várhat segitséget. 
- Rab, fogoly gyanánt itt mégsem tarthatjuk! 
- Maradjon tisztességes őrizet alatt, amig rendbe jövünk. Adjanak neki egy csinos 
szobát, ne vonják el tőle a kényelmet; adják meg neki, amit szeme, szája kiván, - a 
szabadságon kivül. A költségeket én viselem. 
Hizelgő mosolylyal folytatta: 
- Ugy lesz, amint én óhajtom, ha a város legtekintélyesebb embere, a főmérnök is 
jónak látja. 
Mert a helyeslés késett, megint csak az affektált hanghoz folyamodott. 
- Szükség törvényt ront. Vagy azt akarják: hogy a telepen vér folyjon? Ez az 
ekzaltált teremtés a végletekig képes fanatizálni a buta tömeget. 
- Egy ilyen ártalmatlan ellenségtől fél a báróné? 
- Hallotta beszélni? 
- Nagy a szó hatalma! De vannak hathatós eszközeink ellene. A hatóság tudtán kivül, 
saját székházában ilyen eszközhöz nyulni, több mint vakmerőség. Tisztviselő társaim 
nevében tiltakozom ellene, sőt szigoru megtorlást követelek. 
Mindez higgadtan volt mondva. De fullánkja érzékeny helyre talált. 
- Bünrészes vagyok. Tudja ezt? 
- A báróné hibája, mondjuk: tévedése nyomban jóvá tehető. 
- Vezekeljek, a mellemet verjem talán? 
- Engedje nekem a közvetités szerepét. Intézkedem, hogy az a leány rögtön 
visszanyerje a szabadságát. 
- Nem egyezem bele... megtiltom!.. 
Elek ugy érezte, hogy tagjairól békók pattantak le. 
- Tilalma előtt meg kellene hajolnom, ha bármi tekintetben alája volnék rendelve! 
Minden lehettem eddig, - de igaztalan soha. Az igaz ügy nem folyamodik erőszakhoz. 
Kis bajt kinevetni, igaz veszélylyel szembe szállni: a legnemesebb emberi 
tulajdonság! 
- Várjon még... csak egy pillanatra! Megfontolta, hogy mit cselekszik? 
- Haragját, engesztelhetlen gyülöletét megint magamra vonom. E miatt nem esem 
kétségbe. Fennmarad a benső törekvés, hogy idővel kiengeszteljem, barátságát ujra 
kiérdemeljem! 
Menni akart, de a báróné daczosan elébe szökött. 
- Igy szeretem a férfit, ha szilárd, ha tántorithatatlan! De aztán mindig csak ennek 
az elvnek hódoljon, soha attól el ne térjen. Mert akkor veszve van! 
Mire Térváryné lakására ért, Erzsike szabad volt. A rendőrök őrszobájába volt bezárva 
s a bizonytalan életnek egy olyan fázisán ment keresztül, melynek a szinpadon még 
hasznát is veheti valaha. 
Hogy az élet egy óriási szinház, földi pályánk csak egy rövid, keskeny szinpad s 
többé-kevésbé minden ember az élet komédiása: már fejtegetésre sem szorul. De aki 
szivet visz a szinpadra, annak ugy a festett, mint a való élete a teremtés, alkotás 
képességét, erejét rejti magában. Mesterkélt könyeinek igaz a forrása, mint a bércz 
ölén fakadó pataké. Érzéseinek, lelkének a tolmácsa: a hang igaz, természetes, mint 
az őserőnek szélben, viharban, szellőben nyilvánuló danája. Istenem! mily áldott, 
akinek szive van! 
Erzsikén nem látszott meg, hogy nehány rettenetes órát élt át. Megköszönte a főmérnök 
közbenjárását, de nem panaszkodott. 
- Apámnál akartam tölteni a nyarat. Ettől a kevés jótól is meg lettem fosztva, az 
ilyen előzmények után. Volt jegyesem is; ököllel törülhetem a szememet utána. Mehetek 
oda, ahol a part szakad... 
Hanem azért mégis kitört belőle a fékvesztett indulat. 
- Csak egyszer add a kezembe én teremtőm azt a hiu, felfuvalkodott, férges lelkü 
asszonyt: Morotvay Reginát. Megfojtom, izekre tépem. 
- Megérdemelné? 
- Elcsalta tőlem azt: akinek mindenemet feláldoztam. Ha van nemezis, igazságos sors: 
ostor leszek én annak a kezében. 
Elekre mély benyomást gyakorolt a leány dühöngése, a melynek hatása alól napokig nem 
tudott megszabadulni. És ez élénk ellentétben volt képzeletének makranczos 
szeszélyével, mely folyton csak a bárónéval foglalkozott. 
Szorgos munkája közben is gyakran rágondol. 
Szánja, mert szerencsétlen; sajnálja, mert félti a szegénységtől. A közgyülés 
összehivását kerülő uton ő sürgette legjobban. A kölcsön kieszközléshez szükséges 
fölterjesztést, megkeresést sajátkezüleg fogalmazta. 
Előtte lebeg hajlékony alakja. Földi mennyország, mely fölött senki nem őrködik. 
Reszketve közeledik hozzá, kinyujtja karjait s akkor látja, hogy álomkép csalfa 
játéka által van félrevezetve. 
Kis feleségéhez menekült. Eloszlik a vizió, ha keblére borul. 
Ott meg feddő szemrehányás fogadta. Hideg sóhaj, borus tekintet. 
- Kellemesen töltöd az idődet. A nap huszonnégy órájából néhányat nekem szánsz, 
ugyanennyi a hivatalé: a többinek pedig megvan a jó gazdája. Hát csakugyan oly 
kedves, szellemes, lebilincselő modoru ez a mi bárónénk? 
- Hivatalos ügyben érintkezünk. 
- Hivatalos a derült hang, melylyel mulattatod; hivatalos a bók, melylyel elhalmozod! 
Hivatalos ügyben szorongatod a kezét s hivatalból kiséred ki a városház kapujáig, 
levett kalappal, szolgai hajlongással. Nevetséges egy mentség! 
- Féltékeny vagy? 
- Utolsó dolog volna az! 
- Kimélj meg a gyanusitástól. Nagybátyád, ez az élő hirharang, szitja a gyanudat. Ha 
azt akarod, hogy béke honoljon köztünk, ne emlitsd ezt többé. Sokkal inkább 
tisztellek, sem hogy nőiességedet megsérthetném. Ugyanezt várom tőled. 
Igy mult el egy hét. Szecsei bátyánk reggelenként, hivatalba menet, rendesen betért a 
főmérnöknéhez, bánatos hugocskájához, egy-két pohár sziverősitőre. Ezzel 
kapcsolatosan az előző nap élményeiről, tapasztalatairól megkapó hűséggel 
referált. 
- A békességes türésnek is megvan a határa. Amit a bárónő elkövet, több, mint 
amennyit egy előkelő hölgy megengedhet magának. 
A hugocska nem mert kérdezősködni. Sőt ugy tett, mintha ez a kis szapulás nem is 
érdekelné. Pedig ha a megtestesült kiváncsiságot akarná valaki érzékiteni: bátran 
mintául, modellül vehetné az ő filigrán alakját. 
- Napestig a városházán lebzsel; sorba szaladgálja a hivatalokat, az ismerőseit 
feltartja a dolgában. Kivált Eleket háborgatja szivesen és mert nem zár ajtót előtte, 
azt kell hinni, hogy kedvére van ez a tolakodás. Már az irnokok is kinevetik, 
megszólják. 
- Még sem tér észhez. 
- Mások eszére vadász, hej! nem sikertelenül. 
Egy korty pálinka elnyomta a többi szót. De csak ideiglenesen. Azért a nyelv, hogy 
hasznát vegyük, koptassuk. 
- Zsuzskám, szentem: valld be igazán, nem vettél te észre az uradon valami különös 
változást? 
Éppen kapóra jött ez a tetszetős kérdés. 
- Ki van cserélve, önmagából forgatva egészen. Kimért a szava, kelletlen a beszéde, 
hideg az ölelése, csak olyan ajándékszerü a csókja! 
Tehetett-e róla, hogy amig ezt elhebegte, szemeibe könyek gyültek. 
A tapintatos nagybácsi sürün összeverte az ökleit: ami haragot, felháborodást 
jelentett nála. 
- Majd rendet csinálok én köztetek. Dörmögte távozás közben. Könnyelmü, léha lett a 
te komoly, jóravaló, egyenes jellemű uradból. Ennek részben te is oka vagy, mert 
siránkozol, pityeregsz ahelyett, hogy a sarkadra állnál. 
Mint elszánt ellenség törtetett a mérnöki hivatalba. Eleket nem találta ott. 
- Kikocsizott a töltésekre. Volt kérdezősködésére a válasz. Még pedig másod magával, 
Térváry bárónéval együtt!.. 
XI. 
A városi közgyülés ellenvélemény nélkül egyhangu határozattal fogadta el s tette 
magáévá a karantai puszta megvétele tárgyában előterjesztett tanácsi határozatot. 
Tisztességes napidij és fuvar-átalány élvezete mellett monstre-bizottság küldetett ki 
a törvényhatóság kebeléből, mely a birtok átadására vonatkozó eljárást megejti: a 
későbbi hatósági rendeleteket foganatositja. 
Térváryné lovas-pusztázó által tudatta az örömhirt férjével, kinek a zugolódó, 
forrongó parasztok között nem volt éppen irigylendő a helyzete. 
Megszökhetett volna tőlük, de ezzel azt érné el, hogy a felingerült telepesek 
fellázadnak a hálátlan uradalom ellen. 
Az érdekeltek tüntető deputácziója elmaradt; a jegyese ravatalához eltávozott Erzsike 
nehéz tisztét, szónoki szerepét senki sem merte magára vállalni. Hanggal vagy 
beszéddel, urral szembe szállani, nem utolsó bátorság. 
E helyett kisebb-nagyobb csoportokra oszolva keresték fel a bárót, aki a vadászat 
ürügye alatt kora reggel eltünt iskolabeli lakásáról s öreg este vetődött haza. 
Ha mégis elcsiphették, üres igérettel, bölcs és hasznos tanácscsal, kitérő felelettel 
elégitette ki őket, hogy békén hagyják. 
- Alakuljanak konzorcziummá: járják össze a bankokat, hogy a birtok értéke erejéig 
előleget kapjanak. Ha van pénz, lesz méltányosság, sőt jóindulat is. 
Ha pedig e száraz kijelentés következtében is tovább zaklatták, igy vágta ki magát 
jámboran: 
- Bizzanak bennem. Mikor voltam én a népnek ellensége? 
A várva-várt hir roppantul felvillanyozta. Ennek tulajdonitható, hogy egy szükséges 
és hasznos elővigyázatot elmulasztott. Szerény borravaló kiséretében, nem 
figyelmeztette a pusztázót, hogy »lakat a szádon, az ilyen ujság nem paraszt-fülnek 
való.« 
Minden jóravaló lovas-hirnök másfél órai lovaglás után megérdemli a hűsitő italt. A 
pusztai korcsmának pedig ebben a mozgalmas időben mindig akad vendége. Hát rossz 
néven vehető-e a szegény szolgától, ha az első pohár bornál megered a nyelve s 
kirándulásának a történetét, a nélkül, hogy valaki kérdezné, töviről-hegyire 
elmondja. 
A városi közgyülés határozatának megdöbbentő hire tehát villámgyorsan elterjedt. Aki 
hallotta, tovább adta, s hogy ez is megtörténhet, senki sem vonta kétségbe. 
Arra való a paraszt, a földesur kegyén élősködő pária, hogy az orránál fogva 
hurczolják. 
No hát lett is erre olyan felzudulás, mely elől a báró urnak csakugyan tanácsos volt 
idejekorán menekülni. 
Délután ért a városházára. Először is a jegyzőhöz sietett, hogy a főispán véleménye 
iránt tájékozva legyen. Az ő felterjesztésétől függ a kormány jóváhagyása. Nincs 
aggodalomra ok! A főispán szerint is egészen jó vásárt csinált a város. 
Azután a főmérnök után tudakozódott. 
- Holnap alakul meg az ármentesitő társulat. Künn van a védvonalon, a zsilipek helyét 
jelöli ki. 
Más forrás szerint a tanács megbizásából a fővárosba utazott, hogy a bankoknál a viz 
és föld kölcsönügyletét lebonyolitsa. 
A két verzió közül azt hiszi el, melyik jobban tetszik. 
Kereste a polgármestert: annak éppen iskolaszéki ülése volt. Tanitó-választás a 
napirend, hát a félvilágért elmaradna-e? A gazdasági tanácsnok, mióta a városi vagyon 
őre, délután még nem volt a hivatalában. Nem bolond, hogy egész nap huzza az igát 
azért a rongyos fizetésért. A főkapitányt most látták az udvaron, valószinü, hogy a 
Terbe kapitány ur, az az izgékony katonatiszt hivta el valahova. Ám a segéd- és 
kezelő-személyzet egyenként tünedezett el. A szomszédos vendéglő tulajdonosa 
dijdobással egybekötött tekepálya-megnyitást hirdetett. 
Térváry a szállóba, nejéhez sietett. 
Ott meg azzal fogadták: hogy a méltóságos báróné ebéd után tüstént eltávozott. Biztos 
időhöz nincs kötve a visszatérte: sokszor egész nap kimarad. 
- Talán az anyjához rándult fel a fővárosba, vélte a báró, noha nem tartotta 
helyesnek, hogy érkezését be nem várta. Tudhatta, hogy az értesités után azonnal 
jönni fog, és más dolgot mégis előbbre valónak tart ennél. 
Hogy az idő teljék, eszébe jutott, megnézni az elöntött birtokot, a gátszakadás 
helyét. Tájára se ment a katasztrófa óta. Milyen a pusztulás mai képe; mi maradt meg 
a majorok épületeiből; áll-e még a kastély, vagy az is összedőlt már, az el nem 
szállitott tárgyakat maga alá temette? 
A Tisza tartós apadása következtében az elboritott területről lassan visszafolyt a 
viz. Azért mégis három-négyméteres volt a viz mélysége még a széleken is. 
Térváry átvitette magát a kompon a tulpartra, a saját töltésére, mely tömérdek helyen 
át volt szakadva. A megmaradt részt kétfelől mossák a hullámok; a földtömeg csak 
addig tartja magát, mig át nem ázik teljesen. Aztán felbukik, szétcsap fölötte az ár 
s megint nagyobb lesz a tenger. 
Óriási fodros viztömeg árnyékolja be a szemhatárt. Sem a kezdete, sem a vége nem 
látszik. 
A parton épült kastély erős téglafalai ellentállnak az ádáz ostromnak. Sárgás födele, 
mintha egy óriási ingó dereglye volna. A szürke fény csalja meg a szemet, mely nem 
szokott az ilyen bóditó látványhoz. Kivehető az erkély is; oldalai csupaszok; 
vadszőllő diszét lerántotta róla a hullám. 
Az anyatöltés zöldelő füzesei mutatják, hogy itt van csak uj élet. Tul rajta 
hullámsir, pusztulás, honnét számüzve a vigasz, a remény sugára. 
A viz, lerázva nyügeit, az őserő diadalával erőszakos uton foglalta vissza, amit 
könnyelmü elbizakodással vettek el tőle: a régi medret, a haltenyésző árteret. 
Összeölelkezett ősi talajával, mely mohón szivja magába humusát, a termő iszapot. Mig 
a többi rész elapad, elpárolog: rekkenő nyár heve, tartós ősz száritó szele kell 
hozzá. 
Legalább két évig nem aratnak itten. 
Nem csillan fel a szántóvető ekéje a széles barázdákon. Kapások, kaszások, aratók 
danája nem olvad össze a pacsirta énekével. Sás dugja föl a fejét, virul a 
vizinövények flórája; sürü egymásutánban felbukkan a nád is, hajló száraival, széles 
levelével... 
Térváry a kompjáró fölött ült csónakba. Érdekes lesz a viziut feldult otthonáig. Az 
elindulás helyén a feltöltött kocsiut kezdődött, s a kastély körüli természetes 
magaslatig vezetett. Mellette huzódtak el a szőllőskertek. Itt-ott a lugasok felső 
oszlopai s a gyümölcsfák szomoru koronái látszottak ki a vizből. 
Fásult, kiégett szivnek való az ily látvány! 
A kormányos, - nem rég még az uradalom cselédje - oda nyilatkozott, hogy a kastélyban 
aligha nem vizirablók jártak. Ettől fél a méltóságos asszony is, mert a révészek 
egymásközt ilyesmit emlegettek. 
- Honnét tudod te a báróné gondolatát? 
- Az imént vittem ugyanezen a csónakon be a kastélyba. 
- Vagy félórával ezelőtt ugy-e, - szólt hirtelen Térváry, hogy meglepetését el ne 
árulja. Váltig le akartam beszélni e veszélyes utról. 
- Ha szél kerekednék, ez a lélekvesztő aligha, kibirná sokáig a tánczot. Igy nincs 
mitől tartani. 
- Nem szorultam a vigasztalásodra, paraszt! Támadt rá Térváry ingerülten. Mártogasd 
gyorsabban az eveződet, még ma vissza is kell jönnöm. 
- Abból ugyan semmi sem lesz, dörmögte az evezős, az égalján gomolygó homokfelhőket 
szemlélve. 
Az erkélynél kötöttek ki. 
Térváry, korát meghazudtoló könnyüséggel dobta át magát a vasrácson. Amint hátra 
fordult: Regina állt előtte sápadtan, olyan testtartással, mint akit váratlan ijesztő 
jelenség borzaszt meg. 
- Nem engem vártál? - mondta a báró közömbösen. Ezért a kellemetlen csalódásért ne 
jőjj zavarba, ne essél kétségbe. Hiszen tudod: milyen páratlanul jámbor ember, 
elnéző, okos férj vagyok én. 
Regina meg akarta ölelni, de a szuró, égető tekintet visszariasztotta. 
- Mérsékeld magadat, - sugta férjének. Odabenn megölhetsz, de e paraszt előtt 
hallgatni fogsz... 
Az elfogadó termen mentek végig a báróné hálószobájáig. Csakugyan rablók, elvetemült 
gazemberek jártak itt. 
Minden butordarab ki volt mozditva a helyéből. A szekrények fiókjai szét hajigálva, s 
a melyikben értékesebb holmit nem találtak, összetördösték. A falakról leverték a 
képeket, a festményeket; a nehéz csipkefüggönyöket szétdarabolták. A belső folyosó 
mozaikján tüzet raktak a drága diófa-ágyakból. 
Az emeleti tágas lakosztály helyiségeit összejárta, belepte a kormos füst, 
eléktelenitve a menyezetek és falak pompás ornamentikáit. A lépcső, a padozat 
mindenütt tele sárral, piszokkal, szeméttel... 
Térváry komor kedélyét dühre ingerelte ez a vandalizmus. Olyan volt e perczben, mint 
a hajlithatlan vizsgálóbiró, aki az őszinte vallomást, ha másként nem lehet, durva 
eszközökkel csikarja ki. 
A szégyenérzet daczára előkelő, de rideg, kiméletlen akart lenni. 
- Melyik gavallért rendelte ide? A főmérnököt, vagy a kapitányt? 
Regina összerezzent. A sértés elevenére talált. 
- A harmadikat... a férjemet. 
- Óh te áldott hitvesi szeretet. Az ember a kárhozatba szédül tőle! 
- A tisztességnek vajmi alacsony fokán állhatok az ön szemében. 
- Miért van itt? kire vár, tudni akarom! 
- Milyen erélyes fellépés. Eddig is igy kellett volna cselekedni. Nevetséges a 
magaviselete; több: kész esztelenség. Ugy feleljek, mint férjemnek vagy mint egy 
alkalmatlan vén embernek, aki eddig nekem szabadkezet adott, most puszta gyanura 
felelősségre von? 
- A nevemet féltem! 
- Tőlem? Inkább a hitelezőitől: azok több, nagyobb csufot ejthetnek rajta. Határozott 
választ kiván? Eleket várom! 
- Milyen bizalmas barátok. Tegye utána: azt a derék, kedves embert, a föltámadt 
ideált. 
- Legyen kiméletesebb! Bocsánatot fog kérni tőlem, ha türelemmel meghallgatott. 
- Ha ugyan még szóra érdemesitem valaha. 
Vérig akarta sérteni. Nagyobb megvetéssel nem bánhatott vele. 
- Ahogy a bucsun viselkedett, kisebb botránynak is beillett volna. Hát elnézhetem-e 
tovább, hogy tekintélyem rovására ostobaságokat kövessen, el. Válni akar? 
Nyilatkozzék! 
- Válni öntől... a férjemtől? Soha! 
- És ha én akarnék szabadulni? 
- Megteheti! De akkor előbb öljön meg. 
Fuvolahangja érzéstől reszketett. 
- Ennyit még sem érdemlek öntől. Hetek óta egyedül élek a városban, nincs senki 
mellettem. Ha megcsalni akarnám, hát nem ezt a gyászos helyet választom. 
Oly lágyan, meginditóan tudott beszélni. 
- Te kedves barátom, tévedésben vagy helyzetünk felől. Azt hiszed, révbe értünk, 
pedig a sik vizre vetett vissza a sors. Olyan csalódás ért bennünket, mely meg fog 
renditeni... átokba törsz ki s tőlem követeled, hogy megvigasztaljalak. 
Térváry szigoru vonásai még most sem enyhültek. 
- A te könyörgésedre közeledtem Elekhez, hogy ügyünk számára megnyerjem. Hát ez 
sikerült is, de nem sok köszönet van benne. A barátság viszonzásául felgyult benne a 
régi láng. Tegnap bevallotta, hogy szeret, imád s hogy vak szenvedélye az őrületbe 
kergeti.... 
A báró akkorát toppantott lábával, hogy a szoba megrendült bele. 
- Az én nőm nagyon bátor, merész asszony! Ugy látszik, nincs sok veszteni valója, 
hogy nekem ilyet el mer mondani! 
Regina változatlan maradt. Csak a hangja nyerte vissza előbbeni érczét. 
- Letérdelt előttem. Éretlen gyerek módjára siránkozott, hogy miattam pokoli kinokat 
áll ki; hogy elhanyagolja hivatalát, feleségét; megfelejtkezik kötelességéről; kést 
döf a szivébe, ha elutasitom. Megkönyörültem rajta... meghallgattam. 
- Ide jön?.. 
- Ha csak orkán nem sülyeszti el a ladikját, mindjárt itt lesz! Persze, te azt véled, 
hogy engem a szerelmi ömlengés ingere, tépázni való könnyelmüség, becstelen kaland 
hozott ide! Az imént mondtam, hogy számitásunkat csufosan keresztül huzta a sors. 
Amitől mindig féltem, bekövetkezett. 
- Hiób-hireivel is ingerel? 
- Egyik fővárosi hitelintézet, amelynek negyvenezer forinttal vagy adósa, táviratilag 
tiltotta le a puszta vételárát, s annak netáni kifizetése ellen tiltakozik. 
Regina szerfölött csalatkozott szavai hatásában. Azt várta, hogy férjét legalább is 
az ájulás fogja környékezni. 
- Meginditjuk a pert, - mondta, a vállait vonogatva. 
- Föltétlenül elveszitjük. 
- Ugy hát egyebet kisérlünk meg. Nem irom alá a szerződést s eladási ajánlatomat 
visszavonom. Bevárjuk az árverést; ha jól beüt: még megkaparithatunk valamit. 
- Csakhogy én másként okoskodom, kedves uram! Hozományomat minden körülmény közt 
biztositani kivánom. Megtaláltam a módját, eszközét. 
Térváry most már nem is igen figyelt nejére, akit ez a figymálás nem igen 
bosszantott. 
- Ha a városi hatóság egy olyan kötelezvénynek volna a birtokában, melylyel 
kétségtelenül beigazolhatná, hogy korábban már egy nagyobb kölcsön vagy egyéb jogok 
révén elsőbbséggel bir a birtokra: a szemfüles hitelezőt keresetétől elütni lehetne. 
A főmérnök szerezni fog egy ilyen hasznos okmányt az én kérésemre. 
- Rábeszéli, ráveszi, hogy okmányt hamisitson! 
- Nevezze aminek tetszik. Nagy baj van itt! Az orvosság mellékes, - fő a 
gyógyulás. 
- Térváry báróné, az én nőm, képesnek tartja a főmérnököt, mint felesketett 
tisztviselőt az ilyen galádságra? 
- A tiszta erkölcs beszélne igy, ha volna, aki meghallgatná! Ha igazán szeret s 
kiteszi magát minden veszedelemnek, hogy közelemben lehessen: akaratomnak lesz a 
rabszolgája. Azért hivtam ide, hogy ezt a kényes dolgot vele ma elintézzem. 
Térváry megdöbbent. Alig hitt a füleinek. Hát annyira félreismerte volna ezt az 
asszonyt, hogy lelke világának a sötétségét csak most látja? Jellemének alapját a női 
szendeség és szelidség helyett, a bünre gonoszságra való hajlam képezné. 
- Ha nem tudnám megkedveltetni vele, vagy elfogadtatni tervemet, és a mi hihetetlen: 
hallani sem akar róla: merészebb és értékesebb ajánlattal fogom zaklatni. 
A báró hanyag mozdulatot tett s tovább sétált a szobában. 
- A város kiépitteti a védtöltéseit. Kétszázezer forintos munka lesz az. Az épités 
teljhatalmu vezetője, a részletek kidolgozója kizárólag maga a főmérnök. Ő csinálja a 
terveket, ő számitja ki a munka alapját képező egységi árakat, a melynek jegyzéke a 
legszigorubb hivatalos titok. Megszerzem tőle s neked átadom. Ezáltal részt vehetsz a 
zárt ajánlati versenyen, ha az egységi árakat ismered, olyan kedvező ajánlatot 
adhatsz be, hogy csak te nyerheted el a vállalatot. A kezedet sem kell utána 
nyujtanod: ötvenezer forint tiszta haszon hull az öledbe. 
Térváry megborzadt. Felháborodva tett néhány lépést hátra. 
- Ha a főmérnök önmagáról megfeledkezve rááll az ilyen alkura, megérdemli a 
becstelenség örvényét, a fegyházat, ahová kergeted. Én nem leszek részese az effajta 
galádságnak. 
- Hát menj tönkre, légy koldus, - sivitott Regina, a kezeit tördelve. Légy kevély a 
nemességedre, meg arra a sokat hánytorgatott, de eddig még nem igen tapasztalt 
önérzetre. Majd egyedül cselekszem én, a saját felelősségemre. De ne várd, hogy 
osztozzunk! 
Nem szóltak többet egymáshoz. A báró az összezuzott tárgyakat, a pusztitás nyomait 
nézegette. Regina olykor lopva feléje pillantott; de tekintetében nem volt más, csak 
harag, megvetés. 
A szoba homályosult. A nap már régebben lebukott a feketülő felhők mögé, siettetve a 
sötétséget, mely a közelben leselkedett. Erősbülő szél tört fel a vizszinről, mely 
néhány tört ablakon át rést nyerve, végigfütyölt a hideg folyosón. 
Regina, mint akit váratlan öröm ér, diadalmasan felkiáltott: 
- Nézz csak le a tengerre! A város kékre festett dereglyéje uszik a kastélyhoz. A 
karcsu alkotmány derekán Csengelei Elek áll. Mily sóváran vizsgálja az emelet 
ablakait! Mondtam, hogy eljő. Ez az én hatalmam! 
A gyermek nem vigadhat jobban a czifra játékszernek! 
- Akkor és ugy töröm, zuzom össze: mikor a kedvem tartja. Van rá okom, hogy 
megsemmisitsem, lehetetlenné tegyem isten, ember és önmaga előtt... 
- Csendesebben asszonyom. Ne ragadtassa el magát a fölött, ami könnyen gyászára, 
keserüségére válhat. Ez a derék ur, - bármennyire gyülölje is, - nem fogja ide a 
lábát betenni. 
- Valóban? 
- Mert én nem engedem! 
- De én követelem! 
- Vigyázzon a báróné! Mondta olyan hangon, minő csak a halálra sebzett hörgése 
lehet. 
Kiment az erkélyre. Az evezősök éppen azon erőlködtek, hogy a nehéz jármű oldalát az 
erkély korlátjához tereljék. A garázda szél miatt ment ez oly nehezen. 
Elek megpillantva a bárót, megütődve, gépiesen nyult a kalapjához, hogy végtelen 
zavarában üdvözölje. 
Térváry nem akarta meglátni, észrevenni. Száraz alakja megnyult s harsányan 
ráorditott az evezősökre. 
- Vissza innét! Azt a gazembert, aki itt kikötni mer, irgalmatlanul lelövöm. 
Zsebébe nyult. A revolver csöve megvillant a homályban. 
XII. 
Térváry báró becsukta az erkély ajtaját. Visszatért nejéhez, kit szemlátomást 
lesujtott ez a jelenet. 
- Lám, milyen báránytermészetü férj vagyok én. Más férfi az én helyemben fegyverét 
használta volna a tolakodó ellen. Más halált szántam neki. 
- Ő tulél tégedet. 
- Asszonyom, ez nem a gyülölet hangja. 
- Szidjam, korholjam, gyalázzam? Ujabb tápja volna ez a gyanudnak. 
A báró mitsem változtatott eddigi kimért hangján. Száraz, kiméletlen, a sértésig 
tiszteletreméltó. 
- Ez az ember nemde fölösleges ránk nézve a világon. 
- Több ennél, valóságos teher, vagy ha tetszik átok. 
- Bár mielőbb megszabadulnánk tőle. 
- De mig az érdek hozzánk füzi, dédelgetnünk kell! 
- Kár, hogy el nem bucsuzott tőle. Mert többé nem fogja látni. Meg is sirathatja, 
nincs módomban megakadályozni. 
A szél megrázott minden ajtót, ablakot. Ugy tetszett, hogy a kastély átnedvesült 
falai is ropognak, inognak. 
- Hallja a szélnek e mulatságos zenéjét, asszonyom? A vihar jókedvű hirnöke! Ugyan 
nézzen ki egy kissé az ablakon. Kormos felhők másztak fel az égboltig. A mi külön 
tengerünk meglódult, a falakon át érzem a hullámok zugását, verését. 
Regina hallgatott. 
- A városi dereglye, ez a szép, karcsu jármű vigan ficzkándoz a habokon, legyüri a 
kavargó hullámokat s a markos evezősök erőfeszitése mellett biztosan halad a rév 
felé: amig az orkán derékon nem kapja. Aztán felemeli s villámgyorsan ledobja, hogy 
deszkái, bordái recsegnek, ropognak. Ez az első seb, melyet ki nem heverhet, mert a 
hullám átcsap fölötte s a bennülőket a mélységbe söpri el. Mindjárt imádkozhatunk a 
lelkük üdveért... 
- Embertelenség volt be nem fogadni őket. 
- Mily enyhén itél! 
- Azokat a szerencsétlen evezősöket őszintén sajnálom! 
- Senki mást... senkit... csak ezeket a vizenjáró embereket, kik ebből élnek, az a 
foglalkozásuk. Mért nem születtek földesurnak, mennyivel jobb dolguk lenne! 
- Bizonyosan családosak valamennyien, mert hisz, a paraszt szokásból házasodik. Ha 
elpusztulnak kesergő asszony, siró éhes gyerek marad utánuk! Ki keres nekik kenyeret, 
ki teremti elő a betevő falatot, ki gondozza őket? 
- Egy-két árvával vagy nyomorulttal több, kevesebb: a gondviselés bölcsességének nem 
árthat. 
- Haláluk, vesztük a te lelkeden szárad! 
- Imádság, jó cselekedet lemossa azt onnét. 
Reginát még izgatottabbá tették ezek a kenetteljes válaszok. Pedig a higgadtságára 
talán soha sem volt nagyobb szüksége. 
Hamar besötétedett. A vihar sivitását a zápor sürü suhogása egészitette ki. De a 
zenéből hiányzott még valami. Vakitó fény után óriási csattanás rázta meg a 
mindenséget: mintha az ég, a föld indult volna meg. 
Az ijedtségből felocsudva, a báróné törte meg a csendet. 
- Csengelei sem hitte volna, hogy szép karrierjét ily hamar és szomoru módon fejezi 
be. Vizbe fulni: rettenetes, iszonyu. 
(Térváry nem csalódott: hogy az evezősök iránt nyilvánitott feltünő rokonszenvnek 
ilyen lesz a folytatása.) 
- Egyszer mindnyájan meghalunk. Előbb vagy később, egyre megy. Gondolom, ön is tudja 
ezt! 
- Utszéli bölcsesség, heveskedett Regina. 
Igazi elszántsággal erőltette a nyugodtságot, de sehogy sem sikerült. 
- Ha valamelyes csoda által meg nem menekül, ellened zúdul a közvélemény, amelynek 
megsemmisitő itélete után a büntető törvény elé kerülsz. Rád sütik a lelketlenség, a 
szivtelenség bélyegét: mi lesz a féltett névből, a büszkeségből? 
- Mily megható féltés, drága aggodalom! 
- Végtére is ez az ember semmi olyast nem követett el, amiért ily borzasztó büntetést 
érdemelne. Én hivtam ide, hogy miért, megmondtam! Különben is nem gentlemanhez méltó 
az ilyen eljárás. A sértett fél a lovagiasság porondjára lép: ha talpig férfi, tudja, 
mi a kötelessége. 
- Elkésett az oktatással, - gunyolódott Térváry. Ne kiméljen, mondja ki nyiltan, 
minek minősiti e tettemet. 
- Egyszerü gyilkosságnak. 
- És én az ön hangját, védekezését... 
- Egy sokat szenvedett sziv végső kétségbeesésének... 
- Valahára őszinte... 
- Az vagyok, mert érzem, hogy ami ezután következik, agyam bomlása, vérem szétcsapó 
lángja, az őrület. 
A villámok mind sürübben czikáztak. Az ég haragjának minden hangja bömbölt, orditott. 
A vihar neki feküdt a rozoga kőszigetnek, hogy kiforgassa alapjából, amiért daczolni 
mer vele. 
Regina térdre esett. Összegörnyedve fetrengett a padozaton! 
- Isten, te áldott, te hatalmas: ki hozzád oly sokszor fordultam, imádkoztam hiába... 
csak most hallgasd meg a könyörgésemet: védd meg Eleket a haláltól, atyai gondoddal, 
szent segedelmeddel! 
A báró mellé ugrott, hogy felemelje, vagy elnémitsa. Megrázta a vállait, kezeit; 
mintha érzéketlen tárgyhoz nyult volna. 
- Ne törüld ki az élők sorából, ne hagyd nyomorultan elveszni. Mert én még élni 
akarok; mérhetlen szenvedéseimért megérdemlem a boldogságot - az ő karjaiban! 
Nem ima, könyörgés ez: de lázas őrjöngés! 
Teljes sötétség volt a szobában. Térváry hosszas keresés után gyertyára akadt s azt 
meggyujtotta. 
A világosság magához téritette Reginát. 
Nagy nehezen talpra állt. Megsimogatta az arczát, mintha látná, hogy a koporsóban 
fekvőé sem lehet ijesztőbb. Ugyanigy bánt a homlokával is; azt meg ellepte a veriték. 
Zavartan nézegetett körül; kábult volt a rettenetes vihartól, mely lelkében tombolt, 
a külső viharnál nem kisebb pusztitó erővel. 
Térváry részvétet mutatott iránta. Széket hozott, leültette. De nem birt mellette 
maradni. 
- Vallomással tartozom önnek, uram! Mondta, zihálva, tördelve a szavakat. Igérje meg, 
hogy elpusztit, megöl, ha végig hallgatott. 
- Regina! szólt a báró megilletődve. 
- Ne nevezzen ugy... ne ejtse ki ezt az átkozott nevet többé! Nem kell a név se már: 
arra sem vagyok érdemes. 
Időbe került, mig ismét szólhatott. 
- Ismeri előéletemet. Némi foltja van! Hogy mégis nejévé tett, ezért köszönettel 
tartozom. A végzet, a sors, a véletlen, vagy mit tudom én mi akarta, hogy Elekkel, 
éppen az ön kérésére, ismét összejöjjek. Az ön álláspontja, felfogása, korrekt, 
minden tekintetben előkelő volt. Elég erősnek, hűnek, becsületesnek képesitett arra: 
hogy találkozásunknak egyéb következménye ne legyen, mint amit feltételül szabott. 
Csufosabbul aligha járt még földi bizalom! 
Csendesebben, mintegy álmodozva beszélt tovább. 
- Találkoztunk és kölcsönös magyarázatok, szemrehányások után látszólag megbékéltünk. 
Féktelen öröm fogott el, mert - elég botorul, - ugy éreztem: hogy gyülöletem ez ember 
iránt a régi, engesztelhetlen; hogy éveken át szitott, élesztett bosszuvágyam 
kielégitést talál. Hej! de rettenetes volt a csalódás! 
Sárga arczán némi életszin látszott. Vagy csak a gyertyafény halvány visszsugára 
volt. 
- A városba költözve, többször találkoztunk. Néhány nap mulva aggasztó jelenségek 
mutatkoztak. Elek nyájassága, finom modora, előzékenysége átlépte azt a megengedhető 
határt, melyen tul a tisztelet hódolattá, az érdeklődés vonzalommá, ez utóbbi pedig 
rajongó szerelemmé változik. Ez a komoly, tapasztalt ember, kit a családi élet 
tisztaságának szeplőtlen őréül tartottam: lábaim elé dobta hitét, reményét, 
mindenét. 
Térváry visszafojtott lélekzettel figyelt minden szóra. 
- Most kinálkozott az alkalom, hogy eltiporjam, megalázzam. E helyett engem tört 
gúzsba a gyöngeség. Tapasztalnom kellett, hogy a boszuvágy, gyülölet egy borzasztó 
hazugság, nevetséges önámitás, kaczagni való erőlködés! Hová lett az önuralom? 
Megtörte a régi emlékek győzhetetlen varázsa! Hová lett a jó szándék, erős akarat, 
fogadás? Gyáván elillant, mint bujkáló köd a hajnal hasadtán! 
Föl akart emelkedni, de nem volt hozzá ereje. 
- Még sem öl meg, uram! Mondta esdően. Vagy többet is óhajt hallani, megtudni? 
Legyen... még nem értem a végére. 
Kimerülten hunyta le a szemeit. 
- Nyolcz nap mult igy el: félelem, rettegés, kétség és öröm között: Ekkor, egy 
délután, Elekkel a városi akáczosban sétálva, hirtelen a neje, a tanácsnokkal termett 
előttünk. Bennem meghült a vér, nem a bün, vétek érzetében, mert az ég rá a tanum, 
hogy mindkettőnk lelke tiszta volt. Az erény apotheozisának nincs nemesebb, 
fenségesebb hangja, amint a milyennel egymást illettük. Csengeleiné kétségbeesése, 
veresre sirt szemei, nagybátyja durva lármája elvették öntudatomat. 
- Meg a szégyenérzet, - mondta utána a báró oly halkan, hogy neje nem hallhatta. 
- A fiatal asszony, a pletyka és besugás áldozata, szólni akart valamit, de ajkai 
megmerevedtek. Igaza van: mert habár a férje hálából vette feleségül, ő szerelemből 
ment hozzá. Hát mit tehetett egyebet; görcsös zokogásba tört ki s Elek keblére dőlt. 
Ez szeliden eltolta magától, engem pedig karon fogott s önmagából kikelve, förmedt rá 
a tanácsnokra, tisztviselő társára. 
- Csupán a kora menti meg, hogy a járókelők szemeláttára meg nem fojtom. Vezesse haza 
a feleségemet. Megértette, a feleségemet!... 
- Elsiettünk. De mint árny a fényt, eső a vihart, ugy kisért Csengeleiné nehéz 
zokogása. Ami ezután történt közöttünk: a mai találkozás megbeszélése volt! Beteg 
vagyok, nagyon szenvedek.... mindent elmondtam! 
A vihar szünőfélben volt. Kitombolta magát, elvonult, hogy dühét más vidékre ontsa. A 
kastély jól épített falai kiállták az ostromot. Visszazúg moraja az 
elégületlenségnek, hogy a pusztitás nem egyformán sikerült. A felkorbácsolt hullámok 
zúgtak, locsogtak még: nyaldosták, tépdesték az omló vakolatot. 
Térváry nem sokáig késett a válaszszal. 
- Ha Csengelei meghalt: tetszése szerint való időre tovább is a férje maradok. Élünk, 
mint eddig, de ezután többet törődve egymással. Legalább én arra törekedem, hogy 
vagyonomból minél többet megmentsek s önnek nyugalmas, a legcsekélyebb nélkülözéstől 
ment jövőt biztositsak. - Ha azonban megszabadult a halál torkából, egyikünk egy 
hosszú utra kél.... 
Szétnézett a szobában. Az összezuzott karosszékek között talált még egy épet. Oda 
vitte nejéhez, hogy arra meg a lábait fektesse. Ágynemüek hevertek a földön, közte 
egy besározott kahsmir-szőnyeg, amit bizonyára azért nem vittek magukkal a 
fosztogatók, mert féltek, hogy lakásukon ez a ritka, értékes jószág árulójuk 
lehet. 
Lágyan betakargatta, nehogy megfázzék. 
Felhajtotta a kabátja gallérját s kalapját a fejére huzva, kiment az erkélyre, melyre 
a hullámverés csaknem bokáig érő vizet locsolt. 
Oda künn csendes volt már minden. Foszlányokra szakadoztak szét a felhők, s ragyogtak 
a csillagok. 
XIII. 
Baksi Béla, Eleknek eme kitartó, megrögzött ellensége, másnap a kávéházban érdekes 
referádával mulattatta a reggelinél összegyült álmatlan urakat. 
A főmérnök ur az este séta-csónakázást rögtönzött, mert hát bokros elfoglaltsága 
mellett ilyen nagyuri szórakozásra is van elég ideje. Miért, miért nem, a térvári 
kastélyban keresett éjjeli szállást; a véletlenül ott levő báró azonban a 
vendégszeretet effajta igényéről hallani sem akart: az argonautákat elutasitotta, kik 
a már-már kitörő vihar elől a kompjáróba iparkodtak menekülni. De csak az elboritott 
szőllőskertekig juthattak el szerencsésen: ott felborult a dereglye. Valamennyinek 
sikerült egy-egy nagyobb faágba, fatörzsbe kapaszkodni, mig a veszedelem 
elvonultával, kiabálásukat, jajgatásukat a halászok meghallották s megmentették 
őket. 
Félóra mulva erről beszélt az ébredő város. 
Csengelei Eleket félig megdermedve, átfázva, csontig átázva, sulyos betegen vitték a 
lakására. Az evezősök, edzett vizszéli hajósok, a megszabadulás örömére egyenként 
megittak félliter pálinkát az ezer akósból s még tüsszögést sem kaptak a takaros 
fürdő után. De nyiltan fenyegetőztek, hogy ha az a semmirevaló nyurga báró valaha még 
elébük kerül, az evező-lapátokkal verik agyon. 
Térváry, a polgármesterhez menet, érezni volt kénytelen a következményeket. Néhány 
piaczi kofa rákiabált, a városi tisztviselők pedig, akikkel az épület belsejében 
találkozott, hidegen fordultak el tőle. Maga a polgármester, ki őt eddig 
megkülönböztetett figyelemben, tiszteletben részesitette: feszes, tartózkodó volt 
hozzá. 
- Pótolhatatlan hiány, sulyos veszteség a főmérnök betegsége is. A közigazgatás 
gépezete megáll nélküle. Ha pedig meghal, elpusztul, - negyven fokos a láz, az 
orvosok semmi jóval nem biztatnak, - gyászt ölthet a város, busulhat a hatóság. Nem 
lesz többé ilyen jeles tisztviselője. 
A báró nem igen akart mentegetőzni, de ennyi mégis kiszaladt a száján: 
- A kastély össze-vissza van repedezve. Gyanithattam-e, hogy kiállja az orkánt? Nem 
vehettem a lelkiismeretemre, hogy esetleg összedőlve ennyi embert menthetetlenül 
megöljön... 
Egyuttal kérvényt nyujtott be a vételárból tizezer forint előleg kiutalványozása 
iránt. A nyomban összeült tanács teljesitendőnek találta a kérelmet, de ugyanekkor 
foglalkozott a vételár letiltása ügyével is, melyet véleményre a tiszti ügyészségnek 
adott ki. Felmutattatott a kész szerződés is: melyet a báró a tanács tagjai 
jelenlétében aláirt. 
A báróné aláirása is nélkülözhetlen. Térváry azonban kijelentette, hogy neje beteg, a 
szállóban fekszik s a szobát el nem hagyhatja. Minthogy pedig holnap, - hacsak 
rosszabbra nem fordul állapota - okvetlen a fővárosba utaznak: a tanácsjegyző vigye 
el hozzá az okmányt, hogy az ügynek ez a része befejezést nyerjen. 
Az engedékeny, gavalléros modoru tanács ebbe is beleegyezett; sőt a polgármester maga 
sietett le a városi pénztárba, hogy a báró nyugtájára ez az összeg késedelem nélkül 
kifizettessék. 
Térváry zsebre dugva a tizezer forintot, visszament a város fejéhez, hogy 
előzékenységét megköszönve, bucsulátogatást tegyen. 
Az előszobában bóbiskáló öreg hajdun kivül egy vékony, izgékony ember volt még; 
vadonat uj ruha volt rajta, de merev mozdulatai olybá tüntek fel, mintha dróton 
rángatnák a lábait. 
Futólagosan pillantott rá. Bár ismerősnek tetszett, közönyösen haladt el 
mellette. 
Az illető jóizü nevetésre fakadt. 
- Ejnye báró ur! hát már nem is akarja a szegény czivil-embert felismerni, meglátni? 
Annyira megváltoztam? 
Katonás állásba vágta magát s komolyan bemutatkozott: 
»Terbefalvi Terbe Oszkár, tegnap óta tartalékos tiszt s ma, a városi külterület azon 
részének, mely nem tartozik a csendőrség hatásköre alá, valóságos rendőrbiztosa, 
pusztai kapitánya!« 
A báró szivélyesen gratulált az uj hivatalhoz; de nem tartotta ildomosnak 
kérdezősködni e hirtelen pályaválasztás indokai felől. 
Elmondta ezt Oszkár egy lélekzet vételre. 
- Meguntam a nehéz szolgálatot. Elkedvetlenitett, hogy elbuktattak a törzstiszti 
vizsgálaton, pedig a modern harczászati elvek a kisujjamban vannak. (Kár, hogy nem a 
fejében!) Hozzá még menyasszonyom is van, akivel szemben elkövetett mulasztásomat, 
hibámat helyrehozni, igéretemet beváltani, erkölcsi és becsületbeli kötelesség. 
- Báti Erzsikét, a karantai tanitó leányát érti?... 
- Természetesen! Miattam lemondott a szinpadról, hátat forditott a kóbor-életnek. 
Künn lakik apjánál, a staffirungját késziti. 
- A katona természetével megegyez a rendőr-tisztviselői állás. Sok oda künn a 
tisztogatni való. 
- Véletlenül jutottam hozzá. Elődömet a napokban megütötte a guta. Megmozdítottam 
minden követ, mozgósitottam minden protekcziót, hogy elnyerhessem. Hát sikerült. A 
rendőrlaktanya közel van Karantához: három szobás lakásom lesz kerttel, 
szántófölddel. Majd csinálok én rendet a gányók közt, megjavitom a 
közbiztonságot. 
A polgármesternek még az ülésben volt dolga. Amig megjő, szabadon beszélhetnek. 
- Különben arra az elhatározásra, hogy polgári szolgálatba lépjek, más fontos ok is 
kényszeritett. Valami Dús Dániel, állitólag a báró ur központi ispánja azzal a hirrel 
lepte meg a menyasszonyomat, hogy a Tiszába fultam s a helyőrségi kórházban kiteritve 
fekszem. Sőt a galád hazugságba a méltóságos báróné nevét is bevonni merészkedett. 
Erzsike felült neki s azon kifogással élve, hogy menyasszonyom a telepen lázit, 
izgat, ide csalta s mint valami közönséges gonosztevőt a toloncz-szobába 
elcsukatta. 
- Ilyen erőszakos természetü volt mindig! 
- Most azonban felsült a szokásával. Felelősségre vontam, a menyasszonyomon 
elkövetett sértésért elégtételt kérettem tőle. Tudomást sem vett róla. Én tehát 
nyilvános helyen, éppen a templom előtt, megbotozni voltam kénytelen! A »Székháti 
Hiradó« külön kiadásban tudatta hiveivel a vérlázitó eseményt: az ispán ur pedig az 
állomásparancsnoksághoz szaladt és ugy véresen feljelentett. Mit tehettem mást, a 
vizsgálat meginditása előtt táviratilag kértem a tartalék-viszonyba való 
áthelyezésemet... 
A szolga jelentette, hogy a tekintetes tanács eskütételre várja a rendőrbiztos 
urat. 
Térváry másnap elutazott; neje nem tartott vele. Komoly beteg, néhány napig még itt 
marad. 
Hivatta Dús Dániel urat. A lovaggá avatott férfiu bekötött homlokkal járkált az 
utczákon, ennek daczára csak mérsékelt volt a részvét iránta. 
Végtelen szerencsésnek érezte magát, hogy kegyes urnőjének szolgálatot tehet, ki nem 
igen tulságos követelményeket támasztott buzgósága, készsége iránt. 
Azt a kötelességet rótta rá, hogy óráról órára tudja meg: milyen természetü és 
lefolyásu a főmérnök betegsége? Állandó-e a veszély vagy tartós javulás mutatkozik? 
Ha igaz, hogy tüdőgyuladásban szenved, emelkedik-e a láz, fogy-e vagy stagnál az 
életerő? Továbbá: ki ápolja, ki gondozza, ki van állandóan mellette? Bocsátanak-e 
hozzá látogatókat, idegeneket, vagy rokonokat? 
Dániel ur alapos kutatásból eredő hirei csak egy hosszu, kinos hét után váltak 
kedvezőkké. A báróné is jobban érezte magát ekkor, de még mindig oly gyönge volt, 
hogy az elutazástól visszariadt. 
Ujabb, határozottabb megbizásokat adott az ispánnak. 
- Meg kell tudnia, hogy kik a rendes látogatói. Hányszor megy napjában az orvos, s a 
felesége eltávozik-e a beteg ágya mellől? Meg van-e neki engedve az irás, 
olvasás? 
A válaszszal nem volt megelégedve. Ki nem állhatja a gyámoltalan, ügyetlen embereket. 
Feltette magában: ő is mindent elkövet, hogy tudvágyát, kiváncsiságát kielégitse. 
Midőn beesteledett, egyedül, feltünés nélkül elhagyta lakását. Arczára vonva kalapja 
sürü fátyolát, bő köpenyt öltött, kendőbe burkolózott, nehogy felismerjék. Besiette a 
néptelen utczákat, félvárosrészt megkerült, hogy ha netán valaki követné, 
félrevezesse. Mikor aztán Elek lakásához ért, a kerités mellé huzódott, annak a 
hasadékain leselkedett, ha talán a lábbadozó kedves beteget az udvarban, az ablaknál 
megláthatná. 
Az ablakok világosak, - de csendes, kihalt az egész épület. 
Hiába mesterkél, hasztalan töpreng, nem talál módot, tervet rá, hogy a lakásba 
juthasson. A kiutasitás szégyene menten megölné. Álruhára gondolt: de az is 
kivihetetlen. Nem tud tovább türni, lehetetlen elbirni ennyi szenvedést! 
Három hét telt el igy, fokozatos vágygyal, emésztő, panaszos szenvedéllyel. A 
városban nem lakhatott tovább egyedül: anyja erélyesen sürgette a hazatértét. A báró 
is sürün tudakozódik utána. Cselekednie kellett valamit. 
Levelet irt tehát: szerelmes szivének mély gyásza sugalmazta annak sorait, betüit. 
Megint csak az ispánra szorult; keményen ráparancsolt, hogy ha életveszélylyel is, de 
Eleknek kézbesitse. 
Az ispán nem hagyta a bárónét sokáig kétségben. Hamarább megjött, mint várhatta 
volna. Lelkendezve számolt be a küldetése pompás eredményével. 
- A cselédtől tudtam meg, hogy a főmérnök már járkálhat is: neje karján rövid sétát 
tesz a kertben. A kert alján félig kiszáradt tanka van, a kerités hézagos, arra 
kevesen járnak, itt lehetett csak leselkednem. Egyszerre azt láttam, hogy neje, ki 
sokkal betegebbnek látszik férjénél, magára hagyta. Ezt az alkalmat nem 
szalaszthattam el. Fölkapaszkodva a kerités párkányáig, hogy megláthatott: a levelet 
a lába elé dobtam. A »báróné küldi« mondtam csendesen. Ő némi erőlködéssel lehajolt, 
felemelte, hévvel megcsókolta, s mert lépteket hallott, elrejtette... 
Másnap Térváryné már nem volt a városban. 
Ezalatt a hatóság minden intézkedést megtett, hogy a karantai pusztát, immár jogos 
tulajdonát, birtokába vehesse. A fővárosi pénzintézet letiltó táviratát az ügyészség 
elhamarkodott kapkodásnak minősitette. A biróság törvényes végzése nélkül erről szó 
sem lehet. Mig azt az intézet felmutathatja, az elsőbbségi jog Morotvay Regina 
javára, a hozomány erejéig biztositva lesz. 
A hatóság rendelkezéseit már ki is hirdették a telepen. A bérlők az aratás végéig, az 
élet betakaritásáig maradhatnak a helyükön. Akkor aztán el kell költözködniök. Hogy 
hová: van elég idő még arról gondolkodni! 
Kijelölték a város legszegényebb sorsu földmüvelői közül az uj telepeseket is. A 
háromszáz telekért legalább is ezren folyamodtak. 
A városi tanácsnok uj üzem- és gazdasági tervet állapitott meg. A puszta felét 
legelőnek használják, hogy lendüljön fel régi hirére a marhatenyésztés. Egy részét 
befásitják, csak a kisebb részt adják szántás-vetésre haszonbérbe. 
A telepen két uradalmi épület van: a gyönyörü iskola és a nagy-korcsma. A rendőrség 
feladata, hogy a mostani lakosok távozásával, mindkettő épen, sértetlen maradjon. A 
saját épületeikkel tehetnek, amit akarnak, mérsékelt árért a városnak, vagy a 
jövevényeknek eladhatják. 
Ezeket a rendeleteket és intézkedéseket egymásután három vasárnapon az iskola előtt 
dobszó mellett hirdették ki az egybegyült népnek. Egyetlen zugolódó, békétlen vagy 
panaszos hang nem hallatszott. Nem zajongott a tömeg: mint egy elhárithatlan csapást 
fogadta mindenki. 
Terbe Oszkár itt szerepelt először hivatalos minőségében. Az ő imponáló 
megjelenésének, a lovas pusztázók katonás föllépésének tulajdonitotta e nagy 
hallgatást, bámulatos csendességet. Nagyban kérkedett vele, noha Erzsike váltig 
csititotta. 
- A térvári uradalom földje ez, hol a városi rendőrségnek csak akkor van joga 
megjelenni, hatalmát gyakorolni, ha mi innét eltávoztunk és az átadás végleg 
megtörtént. 
- Te hozzám jösz, nálam maradsz! De hát ez a szegény, megcsalatott nép hol hajtja le 
a fejét, hol talál menhelyet? 
- A kincstár könyörült meg rajtuk. A kulai pusztákon jelölt ki az ispánság helyet 
számukra. Csakhogy épület, hajlék nélkül szomoru télnek néznek elébe... 
- Hiszed, hogy rendben történik meg az ünnepélyes átadás, az elköltözés? 
- Mit tehet ez a szegény, fegyvertelen nép a hatalom, a puskák, szuronyok ellen? Az 
csak sirni, panaszkodni meg sóhajtozni tud. 
A körülményekkel és viszonyokkal ismeretlen ujdonsült rendőrkapitány, ki egyoldalu 
katonai nevelésben részesült, aki a nép érzelem- és lelki világát az ujoncz-anyagból 
itéli meg, rózsás jelentést küldött be a tanácsnak. 
Azt irta: hogy a telep lakosságának elkeseredéséről, lázongó zúgolódásáról, 
bosszujáról lábrakapott hiresztelések meseszerü ijesztgetések! Mint személyesen 
meggyőződött, nem lesz szükség különös elővigyázatra, vagy kemény rendszabályra. 
Csak bánni kell tudni a néppel. Jámbor, türelmes igavonó az! 
XIV. 
Az évszázados térvári uradalom értékes gyöngyét képező szép karantai pusztának a 
város tulajdonába való végleges átadására a tanács az augusztusi első napok egyikét 
tüzte ki. A melyik makacs bérlő ekkorra be nem végezte az aratást: őszi esőzésig sem 
készül el azzal. 
A nevezetes aktust, mint a város polgárai szorgalmának és vagyoni gyarapodásának 
biztató jelenségét, maradandó becsü és emlékü ünnepséggel fogják egybekapcsolni. 
Ritkán történik ilyen alkalom: méltó a megörökitésre! 
Testületileg kivonul a tanács, s a köztörvényhatóság számos jeles tagja. Az ünnepi 
beszédet, mely egyszersmind az eltávozók erényeinek, érdemeinek elismerője, a béke és 
megnyugvás igéje, hirdetője, legyen, az elismert jeles szónok, a sulyos betegségből 
alig kiépült Csengelei Elek városi főmérnök tartja meg. 
Az ünnepélynek kétségtelenül a legkiemelkedőbb mozzanata lesz: midőn beszéd közben az 
átvétel napját arany-betükkel megörökitő márványtáblát helyeznek az iskola falába. 
Utána társas vacsora lesz, az iskola udvarán felállitott sátor alatt, melyre a telep 
volt gazdái közül többeket meghivnak. 
A tisztelet és figyelem első sorban megköveteli, hogy a volt tulajdonos: Térváry báró 
és neje az ünnepélyre meghivassék. Legalább az egyiknek a megjelenése a küldisz 
emelése czéljából is felettébb kivánatos volna! 
Ebben az értelemben szerkesztetett meg az udvarias, választékos hangu felszólitás, 
melyre nem sokáig késett a válasz. A báró felelt, hogy emberi számitás szerint az 
ünnepélyről nem fognak elmaradni. 
Erre a nemes tanács rögtön kiutalványozott még tizezer forintot és Térvárynak 
elküldte. A részletfizetés terminusa ugyan csak az átiratás után válik esedékessé: ám 
hadd érezze a volt földesur, hogy előzékeny, gavallér emberekkel van dolga. 
Elek készséggel elfogadta a megbizatást, az ünnepély intézkedéseit. A védtöltés 
kiépitésére szükséges munkálatokat egy bizottság vette tőle át: a mely az ő félben 
hagyott dolgait is elvégezte. Méltányos tehát, hogy ebben az esetben mindent ő 
vállaljon magára. 
Pedig most sem egészséges. A rettentő átfázás kétszer megujuló tüdőlobbal gyötörte. 
Erőteljes szervezete, a kifogástalan gondos ápolás visszahozta a sir széléről. 
Vigyáznia kell. El van tiltva a szellemi munkától, a legkisebb izgalomtól. 
Állandóan javult, mióta Regina levelét megkapta. Mennyi találékonyságra, ravaszságra 
volt szüksége, hogy neje vizsga szemei elől elrejtse. Ha néha egyedül hagyták, 
elővette a rejtett helyről, százszor átolvasta, szivéhez szoritotta. 
Emlékezetébe vésődött, kitörülhetetlen minden szava, betüje. 
»Gyógyulj meg én egyetlenem! Nyerd vissza erődet, hogy boldogithass; védelmezz, 
oltalmazz: hogy a jövő rózsás fénye, mennyei öröm virradjon még egyszer reánk.« 
Hát még ott, ahol kitartásra, küzdésre bátoritja, mily lelkesitően hangzik. 
»Szemben fogsz állni férjemmel: értem kell küzdened. Istenitélet lesz az! Ölő fegyver 
mind kettőtök kezében; gyülölet a szemekben, bátorság a szivben... de ha van igazság, 
irgalom az égben, szerencse a földön: te lész a győztes!« 
Csengeleiné százféle biztos jelenségből, szóból, cselekedetből tapasztalhatta, hogy 
férje teljesen meghidegült iránta. Különösen az ákáczosban történt találkozás óta. 
Kárhoztatta önmagát, amért e dőre tett elkövetésében nagybátyjára hallgatott; hogy 
féltékenységével eljátszotta azt is, amit türelemmel megmenthetett volna! 
Már magában véve a sulyosabb természetü, tartós betegség, (jó annak, ki meg nem 
próbálta!) kiállhatatlanná, kellemetlenné teszi a szenvedőt. Hátha még ehhez nagyfoku 
ingerlékenység járul? 
Nincs az az angyali jóság, mely végig kitartsa. 
Csengeleiné a hitvesi kötelesség önfeláldozásával ápolta férjét. Szerette... s a 
szerelem minden nyilvánulása magasztos, sőt a vétke is többé-kevésbé erény. De ha 
olykor valami csekélységben megkésett, s valami ártatlan, kisebb látszólagos 
mulasztást követett el: durván, kiméletlenül rátámadt. 
Be sokszor keseregve jött el az ágyától! 
Az átadás előtt való nap délelőttjén Elek a karantai telepre készült, hogy az 
ünnepély kivánatos előkészületeit foganatositsa. 
Közvetlen az elindulás előtt levelet kapott Térvárynétól. Tudatja (milyen virágos 
stilusban!) hogy a pusztára az ünnepély előtt egy nappal egyedül érkezik. A báró csak 
másnap követheti. 
Elek elfojtotta örömét, mig attól tarthatott, hogy kedélyének eme átváltozását valaki 
tán meg is figyelhetné. Az uton azonban egészen neki adta magát az örömnek, mit csak 
az ittasult képzelet teremthet. 
Dalolt, fütyörészett: sürün igazgatta a bajuszát, kalapját. Tetszelgett önmaga előtt, 
majd a kocsist nógatta, hogy ne pihentesse az ostorát. 
Ha csak átrepülhetné ezt a napsugaras fényben uszó tájat! 
A telepen nem a legvigabb kép fogadta. 
Szegényes butorokkal, ágynemüekkel, házi- és gazdasági eszközökkel megrakott szekerek 
indultak ki az egyes udvarokból, s az utcza végén levő kaszálón rendben 
sorakoztak. 
- Hurczolkodik a nép! mondta Eleknek az öreg tanitó, lehorgasztott fővel, szomoruan. 
Ma elmennek a gyerekek, az asszonynépség: csak az erős karuak maradnak itt 
holnapig. 
- Milyen az általános hangulat? kérdezte Elek érdeklődéssel. 
- Csendben vannak még, noha én bajtól tartok. 
- Segitünk a bajukon. Ha ellenkeznek, okoskodnak: a törvény számol le velük. 
- Bánják is azok! Azzal érvelnek: hogy a mindentől megfosztott hajléktalannak még 
zugolódni, haragudni sem szabad! 
- Hát mégis terveznek valamit. 
- Egy fáj különösen nekik; és csak ebben összpontosul az elégületlenség! Az a bántó, 
lesujtó, hogy ők mindig igaz szivvel, teritett asztallal várták, fogadták a város 
urait; és most, midőn csak puszta jóindulatról van szó, nem becsülték őket annyira, 
hogy egy tenyérnyi földet fölajánltak volna évi haszonbérbe! 
- Hányszor mondtuk, hogy sok a mi szegényünk is! Kevés a föld és sok a nép. Sok a 
munkáskéz; nincs tér, nincs talaj! 
- Akik a mai bérlők helyébe jönnek: szintoly jó, derék családapák, kitartó munkások. 
Akik csak ugy megszeretik, megbecsülik, megfizetik a tanitó urat, mint a távozók! 
- Engem? Nem fogunk összekerülni egymással! 
- Csak talán nem költözik ezekkel a jöttmentekkel innét? 
- Hát a félvilág kincséért elhagyhatnám-e őket? Az én kedves pártfogóimat, 
barátaimat, akik fogyatékos tudományom daczára csaknem harmincz évig megélhetést 
biztositottak. A gyerekek: kiket az ábéczére oktattam, irni tanitottam, ma meglett 
emberek. A leányok, kiknek szent igéket magyaráztam: ma boldog családanyák. Össze 
vagyok velük forrva véremmel, szivemmel! Az övék vagyok! Velük éhezek, velük sirok: 
de velök is maradok. 
- Az öreget nem a vándorbot, de pihenés illeti. 
- A pihenés nem munka, s e nélkül nincs élet. Majd előlrül kezdjük az uj telepen s 
folytatjuk, amig ki nem dülök. Majd elásnak valahol. Ostoba, ki többet vár, vagy 
szebbet remél! 
Pusztai bölcselkedés, melyben mégis sok az igazság. Ki tanitotta rá? Az élet, ez a 
legokosabb professzor. Nem megy az tanácsért máshova, ki hozzá járt iskolába! 
Kinyittatta a báró szobáját. Ki kell szellőztetni, rendbe hozni szaporán, mert a 
báróné megérkezik. 
A tanitó elszörnyüködött: 
- Ide jön, a farkasverembe, mely körül száz ellenség ólálkodik. Esdve kérem, 
akadályozza meg ezt, ha még lehetséges. Menjen elébe a vasuthoz, vegye rá, hogy 
forduljon vissza, ne kivánja még a levegőjét sem ennek a környéknek, hol ég, forrong 
a füszál is. 
- Alattomos lázadás, vagy nyilt erőszak készül? Miért titkolja? Ma még segithetünk. 
Egy század katonaság, az összpontositott lovasrendőrség majd lelohasztja marakodó 
kedvüket. 
Itt a nagy hang nem használ. Enyhébben folytatta: 
- Hát kire haragusznak ezek a jó emberek voltaképpen? Mi a sérelmük, hogy nem akarnak 
a sorsukba beletörődni? 
Háromszor is ismételte e kérdést, de a tanitó hallgatott. 
- Édes barátom! maga egy derék, okos ember: aki hátralevő napjait szegényes 
nyugalomban, szabadon akarja leélni. Ha a közrend és biztosság elleni merényletről 
értesül s azt eltitkolja, bünrészessé válik! Börtönbe kerül, arra esküszöm! 
- A fenyegetés nem ijeszt meg, hiszen ugy sem titkolom el, amit elmondhatok. 
Jószántomból teszem. Gyülölik a földesurat, mert soha sem mert előttük határozottan 
nyilatkozni, kérésükre kitérően felelt s az utolsó perczig kétségben hagyta őket. 
Átkozzák a bárónét, mert ő az, aki a pusztát a város kezére játszotta. Szidják a 
városi tanácsot, akiben nincs emberiesség, nincs jóindulat. 
- Ellenünk törnek? kérdezte Elek komolyan megrettenve. 
- Gyanitom... siránkozott az öreg. Folyton gyüléseznek, tanakodnak, boszu, megtorlás 
a szájukon. Engem kiközösitettek, mert figyelmeztettem őket meggondolatlanságuk 
következményeire. 
- Én is a begyükben vagyok? 
- Amennyiben hogy a tanács tagjai közé tartoznék. 
Ebből aztán Elek érthetett. De feltámadt benne a dacz, mely a bátor szivet tétovázni 
sem engedi. Személyes meggyőződést szerez magának. Ő a hatóság megbizottja, az 
ünnepély rendezője: megfusson, gyáván visszavonuljon, mert a tanitó talán ördögöt 
festett a falra, elejtett szóban is veszélyt keres. Meg kell tudnia mindent, hogy a 
szerint intézkedhessék. 
A szekér-sor felé iparkodott. Egyszerre csak egy csinos paraszt leány szegődött 
hozzá. 
Ünneplőbe volt öltözve a karantai lányok viselete szerint. 
Kopogott a piros csizma, suhogva vágódott a karton szoknya: mosolygott az ajka, teli 
ábrázata, két fekete szeme. Szél himbálta a pántlikába füzött vastag hajfonatot; 
lengett, szinte féloldalra fordult formás alakja, pipiskedő lépései nyomán. 
- Erzsike! szólt rá Elek kedélyesen; azt hiszi, hogy most is a szinpadon van s engem 
szemelt ki a hálás publikumnak? 
- Hetek óta igy járok, ugy megszoktam, mintha más kosztüm nem is lógott volna a 
nyakamban. Bántotta a nép szemét az uri ruha: hát gondoltam, ne egye a lug tovább a 
nyakukat. Köztük élek, hozzájuk alkalmazkodom. 
- Nagyon szép dolog: csak ne bujtogatná véreit a város, az uradalom ellen! 
- Valami ostobaságot elkövettem egyszer, mint tudja, a városi toloncz szobában; meg 
is szenvedtem érte! Azóta tőlem kifordulhat az egész vidék a sarkából. Szebb 
elégtételt már nem nyerhettem: Oszkár visszatért hozzám. 
(Ha páthosza a szinpadon is ily természetes lett volna!) 
- Ha folyton a népe közt forog, velük érintkezik, bármely elrejtett szándékukat 
ismeri. Való, hogy valamit ellenünk forralnak? 
- Megint csak a gyanusitás, melynek ezek az elpusztult emberek állandóan ki vannak 
téve! Azok hiresztelik ezt, kik érzik, hogy nem az ő részükön van az igazság. Nincs 
mitől félni. A parasztnak is van annyi esze, hogy nem zuditja nyakára a törvényt; nem 
tartja oda mellét a szuronynak, a puska golyónak akkor, midőn már rajta az erőszak 
sem segithet. 
Elek gyanakodva nézte a leányt. Nem ilyen hévvel szól az, aki békét hirdet. 
- Panaszuknak sincs értelme, mert nem csináltak rossz cserét. Kitünő földet kaptak a 
kincstártól, aránylag olcsó bérért. A szekerek mindjárt indulnak: a férfiak nagyrésze 
holnapig itt marad, hogy végig nézze az urak mulatságát! 
- Ha rajtam állna: elhagynám az egész czeremóniát. Ha pedig, a dekórum kedveért is el 
nem halasztható: katonát, rendőrt a hátunk mögé. 
Erzsike ijedten kapkodta a fejét. 
- Oh csak ezt ne cselekedjék! Minek a békességes türést sérteni, ingerelni? Jőjjön, 
nézze végig a szekerek elindulását: abból megitélheti, van-e itt veszély, ellenállás, 
bünös szándék, izgága hangulat? 
A szekerek rudjai a szentkuthoz vezető utra voltak forditva; lovak, vagy csenevész 
ökrök vannak melléjük fogva. Ugy állnak egymás mellett, hogy akadály nélkül egyszerre 
is indulhatnak. Változatos a terhük, minden rajtuk, ami elvihető. Üres minden ház 
belseje, leszedvék az ablakok is, vigan sivithat át rajtuk a szél. 
Erzsike elszaladt a házak előtt s bekiáltott az udvarokba. Erre a házbeliek csakhamar 
az utczára tódultak, apraja, nagyja menetkészen állott. 
Először a kis gyerekek, az apróbb leányok váltak ki a tömegből s gomolyogtak elő. 
Valamennyi kisebb-nagyobb terhet, ruhanemüt, gazdasági, vagy házieszközt: rostát, 
fazekat, seprüt, ásót, kapát, garabolyt czipelt magával. A nagyobbacskák vállán 
fejjel aláforditott aprójószág sipákolt: némelyik egész falka libát, kacsát hajtott 
maga előtt. 
Élénkek, vigak szegények! Mert hiszen nem érzik, nem tudják, hogy egy nagy, gyászos 
temetésnek ártatlan részesei. 
A leányok, eladóvá nőtt hajadonok következtek utánuk. Van ezeknek is terhük elég, 
csak le ne roskadjanak alatta. Ünneplőjük vastag batyuba kötve a hátukat nyomja: 
rokka, gúzs, orsó a jobb-csizma, czipő, rojtos papucs a balkézben. Szótlanul, 
csendben haladnak, mint egy gyászkiséret. 
Külön csoportban jöttek mögöttük az asszonyok. Ez a legbusabb, a legszomorubb 
karaván. A fiatalabb menyecskéknek legféltettebb, legdrágább a terhe: csecsemő 
magzatát altatja, ringatja, csititja a karján. Mellettük az öreg szülék, 
összetöpörödött vének meggörnyedve, vagy botra támaszkodva tipegnek: még nem is 
gyalogoltak, máris elfáradtak, alig várják, hogy elérjék a szekerek vonalát. 
A családfők, az emberek, a legények kitolultak a kipusztult házak elébe, hogy végig 
nézzék, mint indulnak el szeretteik arról a helyről, mely bölcsőjük, hazájuk volt s 
melynek drága földjét, édes vizét, erdejét, mezejét, hepehupás dombjait nem fogják 
soha többé látni. Minek bucsuzzanak... holnap rájuk kerül a sor; összetalálkoznak, - 
az igéret földjén. 
Ki volt jelölve mindenkinek a helye. Érettebb gyerekek lesznek a kocsisok. Elől két 
legény menetel utmutatónak, utána az apróság halad; aztán a felnőttek a 
kocsi-oszloppal. Végül a porfelleg, mely elfödi az egész karavánt, betakarja lábaik 
nyomát s könnyeikkel egyesülve, uj barázdát vonnak arczaikon. 
Erzsike ott sürgölődött, forgolódott közöttük s midőn látta, hogy az indulást misem 
akadályozza, elővette fehér keszkenőjét s avval háromszor magasan intett az iskola 
előtti harang-állvány felé. 
Az öreg tanitó maga állott ott a kötélnél. A másik pillanatban érczes zúgással 
megkondult a harang. 
A déli, esti imának buzgó hirdetője; lefekvésnek, ébredésnek »Ave Máriá«-nak busongó 
dallama, hirdesd szomoruan, hogy akiknek eddig kongtál, búgtál, idegenbe költöznek, 
hová a te ércznyelved el nem ér. 
Egy öreg anyóka tipegett elő. Reszketve kiáltott: 
- Fiaim, gyermekeim! imádkozzunk! 
Térdre hullott mindenki. Olyan nagy a csend, hogy ha a szél nem zúgna: a szivnek 
dobogását is meg lehetne hallani. 
Az előbbi hang rákezdte az imát: aki beszélni tud, utána rebegte: 
»Isten, édes jó atyánk: hallgasd meg bánatos könyörgésünket! Rád bizzuk magunkat, 
kérjük szent oltalmadat, hogy tovább is gondunkat viseljed. El nem csüggedni, 
feledni, türni, hinni és remélni adj erőt; óh jó atyánk; te megvigasztalod a 
szenvedőt!« 
Hangos zokogás fojtotta el a szavakat. Isten veled szép vidék, szent kut, te kicsi 
temető. Emlékük eleven bánata lesz az utitársuk. 
Megmozdult a karaván. A harang még folyton zúgott s egyre hullottak a könyek. 
Az öregasszony, ki az imát mondta, rákezdett arra az ősrégi egyházi énekre: mely 
minden kiválóbb egyházi szertartásnak, bucsunak, körmenetnek legszebb és 
legkedveltebb zsolozsmája: 
Boldog Asszony anyánk, 
Régi nagy patrónánk! 
Nagy inségben lévén, 
Igy könyörgünk hozzád: 
Nyisd fel az egeket 
Sok kiáltásunkra, 
Anyai palástod 
Forditsd oltalmunkra. 
Magyarországról, romlott hazánkról: 
Ne felejtkezzél el, szegény magyarokról, árva bujdosókról! 
Kevés volt az énekben a harmónia, ám azért Elekre, ki a távozók bucsuját a közelből 
nézte végig, mély benyomást gyakorolt. Egy elhagyott épület falához támaszkodva 
nézett utánuk, de hogy milyen nyugtalanitó érzés bolygatta meg a lelkét, önmagának 
sem tudott számot adni róla. 
Messziről, a szent-kuti feszület mellől, fülébe zúgott az ének bús refrainje: 
Ne felejtkezzél el, szegény magyarokról, 
Árva bujdosókról!.. 
XV. 
Elek sokáig elgondolkozott a most lefolyt esemény fölött. 
Szereti a népet, ha nem is rajong érte, vonzalma maradandó, mert vérszerint belőle 
származik. A tulzó követeléseket elitéli: mert régi dolog, hogy a paraszt, a munkás 
az élő elégületlenség. A mostani esetben sincs a karantaiaknak igazuk: a földesur ugy 
értékesiti a birtokát, amint saját érdekében czélszerübbnek, hasznot-hozóbbnak 
tartja. Mért fogadták el a szerződést, mely őket a földtől bármely perczben 
megfoszthatja? 
És mégis: nincs mellettük a jog; egyre hivatkozhatnak csak: ez a méltányosság, mely a 
jog szigoru mértékét némileg enyhiti! Emberek vagyunk. Hová jut a világ, ha 
megfosztva ideális románcától, mindenben az önérdek és jog parancsa szerint járunk 
el, és minél kevesebb cselekvési kört adunk a szivnek. 
Kocsirobogásra eszmélt föl; falusi előfogat állt meg a közelben. Térvárynét hozta a 
vasuti állomástól. Elek oda ugrott, hogy a leszállásnál segitségére legyen. Regina 
izgatottan hozzáhajolt: 
- Lépjen föl, üljön mellém! A báró nyomomban van, sugta, kissé felemelve fátyolát. 
Halálra üldöz... menekülnöm kell! 
Ráparancsolt a kocsisra: 
- Látod ott lenn a völgyön tul azt a kis erdőt: az a Tisza partja. Megháromszorozom a 
dijadat, csak vigy oda minél előbb. Aranynyal fizetlek: csak ne kiméld a 
lovaidat! 
A tulsó soron Erzsike feszelgett egy csoport mogorva paraszttól körülvéve. 
- Megérezték a bajt, - kiabált át teli torokkal, azért forditják vissza a kocsirudat! 
Megtudták valahonnan, hogy a telepre nem virrad fel többször a nap... elpusztul a 
fundamentumáig. Kellett ez a jó földesurnak, a kegyes bárónénak. 
A lovak vágtatni kezdtek, de a zörgést, dübörgést tulharsogta a leány éktelen 
lármája. 
- Maradjon itt, ha mer. Van börtönnek való épület is. Szökik a gyönyörü pár. Isten 
hirével. 
Elek bizonyára kiugrik a kocsiból, ha Regina erővel vissza nem tartja. Most azután a 
tekinteteik találkoztak. Mézes-mázos szónál, biztató mosolynál többet fejezett ki a 
két villámló szemsugár. 
Átölelték egymást hévvel, szenvedéllyel. A teremtő által a szivbe oltott minden 
magasztos érzésnek: a szerelemnek diadala volt ez! 
Repült a kocsi, vágtattak a lovak, szakadhat az ostor, szétmálhat a kerék: aranynyal 
fizetik a gazdáját... Egyre hullott a csók; arcz, ajak, szem, homlok nem maradt tőle 
szárazon. Ledőlt minden korlát, nincs földi akadály, kölcsönös a jutalom!.. 
Regina bontakozott ki először az ölelésből. 
- Egészséges vagy... felgyógyultál. Az egyszer hát még sem imádkoztam hiába! 
- A koporsóban is felélednék, ha te szólnál hozzám! 
- Rab voltam anyám házánál. Térváry egy órára sem hagyott egyedül. Mellettem töltötte 
minden idejét; hallgatnom kellett gunyolódását, czudar megjegyzéseit. Ha kifogyott a 
sértegetésből, téged gyalázott: tudva, hogy ezáltal nekem okoz mérhetlen 
fájdalmat. 
Fejét megint csak az Elek keblére hajtotta. Jó pihenő hely az! 
- Vadállati düh fogta el: midőn értesült, hogy életben maradtál. Naponta gyakorolta 
magát a lövésben, vivásban. Fennen kérkedett, hogy csak a szived akarja a helyéből 
kimetszeni. De te nyugodtan várod s megszerzed számára azt, mit érdemel: a biztos 
halált. 
Homokos volt az ut, a kocsi lassabban haladt. 
- Ugy határozta el, hogy együtt jövünk le az ünnepélyre. De mást gondolt: mesét 
talált ki, hogy másutt akadt dolga: majd Karantán találkozunk. Akkor irtam a 
levelet. 
- Elmondjam mit irtál, szóról-szóra ismételjem? 
- A délutáni vonattal megérkezve, a pályaház előtt levő ezen egyetlen kocsit tüstént 
lefoglaltam, nehogy valaki megelőzzön. Az előrelátás nem volt fölösleges. Indulás 
előtt, legnagyobb rémületemre, férjemet pillantottam meg, amint hátraszegzett 
kezekkel sétált a perronon. Tehát rászedett, cselt vetett. Szabad volt-e meglátnom, 
bevárnom! Ő észrevett, ezóta nyomunkban van! 
Az erdő sarkánál voltak; leszálltak a kocsiról. Regina gazdag jutalmat adott a 
fuvarosnak, de egyuttal a lelkére kötötte, hogy hollétüket senkinek el ne árulja. 
Ennek az egyszerü parasztnak, olyan volt a köszönete, hálás tekintete, mely föltétlen 
bizalmat követelt. 
Elek ellenvetés nélkül hódolt Regina akaratának. Nem kérdezte utjok czélját, nem 
kutatta, mért jöttek ide, avval sem törődik: mi történik ezután. Cselekvési 
szabadságával, önállóságával, egész lényével most ez a nő rendelkezik. Olyan, mint 
egy uszó tárgy, mely a viz sodrával halad tovább. Az erdő széle fel volt árkolva. 
Nevetve segitették át egymást a porhanyós gödrön. Kisebb sürüségen áthatolva, füvel 
vastagon benőtt, göröngyös kocsiutra találtak. Hová, merre vezet, egyikük sem 
bánja. 
A kis erdő a Tiszapartot szegélyezi: inkább ákáczos ültetvény. Javában virágzanak a 
fák, szinte bóditó az illatuk. Regina az Elek karjába kapaszkodik, mig fejét a 
vállára hajtja. 
Megkapja érte a jutalmat. Elek karja dereka köré fonódik. Jól eltanulta a repkény 
szokását. A hosszu erdei sétát, melynek kellemeit a nélkülözhetlen madárdal is 
szaporitotta, Regina szakitotta meg. 
- A bűn ösvényén járunk mindketten. Én ugyan nem tehetek szemrehányást magamnak, hogy 
a karjaidba dőltem. Mert szeretlek! Te sem érezhetsz lelkifurdalást, hogy nődet 
megcsalod. Mert szeretsz! Mi következik ebből a képtelen, kuszált állapotból? 
- Okos, erélyes kibontakozás. 
- Ki kezeskedik a sikereért? 
- Erőm, tekintélyem, akaratom! 
- Meddő munkára pazarolnád ezeket. Én megfejtem e közönségesnek látszó, mégis oly 
borzasztó talányt. Ugy, amint annak részleteit, álmatlan éjszakákon bölcselkedés, 
lemondás s egyéb köznapi okoskodások kapcsán megfontoltam. Lehetünk-e egymásé 
valaha? 
- Nem sokára! 
- Soha... a reménynek is vége! 
Ölébe ejtett kezekkel, lehanyatlott fővel nézett maga elé. 
- Nem vizsgáltad az egyesülés borzasztó akadályait? Rágondolni is iszonyu! Először 
meg kell ölnöd a bárót.... azután szivtelenül el kell hagynod a feleségedet! 
- Többre is képes leszek érted! 
- Hátha téged terit le a férjem fegyvere, és én elveszett üdvömmel a halálba 
követlek? 
- Az enyészetben fogunk egyesülni! 
- Óh ez nem az a kibontakozás, melyet keresek, óhajtok. Pusztulnom kell a föld 
szinéről, az emberek elől, kik többet vétettek ellenem, mint én ő ellenük! Nekem már 
nincs jogosultságom az élethez: mert létem erkölcsi alapját dultam fel. Mig ismét 
egymás utjába nem vetett bennünket a körülmények összetalálkozása: a férj neve, 
társadalmi állása a feledés leplét boritotta a multra. De utána következett a 
legnagyobb foku sülyedés. 
Csaknem sirva folytatta: 
- Elvesztettem a férjem becsülését, a világ tiszteletét - s ne tagadd, - 
rokonszenvedet, mely csak addig kisért, mig megvolt köztünk a messzeség. Ezeknek az 
árán szereztem meg e pillanatnyi boldogságot, mely szivednek ismét a társává, 
részesévé avatott. Mi vár reám ezután? Kitegyem magamat egy ujabb megaláztatásnak, a 
meghurczolásnak? Tovább éljem a gyötrelmek perczeit, a megváltás hite, reménye 
nélkül? Inkább ezerszeres halált: mint ilyen életet! 
A sebzett léleknek álmairól, ábrándjairól való szomoru lemondás volt ez! 
- Tulszigoruan itélsz önmagad felől s vigasz nélkül valónak látod a helyzetet. Amely 
perczben óhajtod, veled együtt halok: de miért feladni a végső küzdelmet? Sorsod az 
enyémhez füzted: akkor dobnád el a jutalmát, midőn oly sok küzködés, vergődés után 
hozzá jutottál? A veszély csak a gyengéket csüggeszti, de engem kitartásra lelkesit. 
Bizzál bennem! Hévvel megölelte, mintha attól félne, hogy elveszti. A bárónét 
látszólag lecsöndesitették ezek az önérzetes szavak. A külszin, ez a mesterséges 
burok, arra való, hogy a belső indulatokat elfödje. 
Addig jártak, keltek, amig az erdőt keresztbe átszelő irtáshoz értek. Jobbról, pár 
lépésre volt a folyó piros-bogyós cserjékkel övezett meredek partja; balról az irtás 
szélességében a mező, azontul az emelkedésen épült karantai telep látszott. 
Eleknek nagyon tetszett a verőfényes tájkép, de Reginának másfelé volt a figyelme. 
Egyszerre megrázkódott. 
Az országuton, tán egy puskalövés távolságra, rohanó kocsi közeledik. Egy magas, 
szikár alak csapkodja a vágtató lovakat. 
Ugyanekkor vastag füstfelhő támadt a telep fölött. Csakhamar felszökő vérpiros lángok 
törtek át rajta. Több helyen és irányban ismétlődött ez, mig az ezernyelvü láng 
összeolvadt a füsttel. 
- Felgyujtották a telepet, - mondta Elek komoran. Ez hát, amivel fenyegetőzött 
Erzsike. Ostobák, a sajátjukat égetik. 
- Ne nézzük ezt a szomoru képet! Sóhajtott Regina. És mig Elek karját elkapva, azon 
iparkodott, hogy a látványtól elforditsa: az önkivület izgalmába ejtette az a tudat: 
hogy a boszuálló férj mögöttük van már. Közelebbről hallja a kocsizörgést... mindjárt 
itt lesz, rájuk talál, s ott fognak előtte állni, kitéve dühének védtelenül! 
Van még mentség, van szabadulás! 
Csak most, ebben az utolsó válságos perczben ne hagyja el az önuralom! 
- Menjünk tovább, édes angyalom. Gyönyörü szavaiddal az előbb ugy megvigasztaltál. 
Hajolj, hozzám, csókold meg ajkamat: oltsd el örök szomját, sorvasztó tüzét. 
Fürge mozdulattal tépte ki magát a gyöngéd ölelésből. 
- Elek, édes Elek! Nézd csak azt gömbölyü piros virágot ott, a partszakadás mellett. 
Vad cserjének soha sem láttam szebb hajtását ennél. Kérlek, tépd le s tüzd a 
keblemre! 
Aggodalmasan tette utána. 
- Jól vigyázz, ne hajolj nagyon előre. Halál leselkedik a meredek part alatt. Tüskés 
a cserje, meg ne sértsd ujjaidat. 
Elek a cserjéhez szökött s a part szélére állt. Azon mesterkélt, hogy a virágos ágat, 
mely a viz fölé benyult, elérhesse. 
Térváry báróné az égre tekintett. Tiszta volt az, mint a salakjától megszabadult 
lélek és a megbánás tisztitó tüzén finomult öntudat. 
- Salve Regina. Suttogta átszellemült arczczal. 
Majd villámgyorsan Elek mögé került s teljes erejével nagyot lökött rajta. 
Még a csobbanás sem hallatszott fel, ahogy szivetrázó sikojjal ő is utána 
ugrott... 
- - - - - - - - - - - - - - - - - - - - - - - - - - - - - - - - - - - - - - - - - - - 
- - - - - - - - - - - - - - - - - - - - - - 
A tekintetes városi tanács, a köztörvényhatósági bizottság jelesebb tagjai, s több 
érdemes vendég, mint disz-bizottság, másnap reggel, a város fogatain, abban a biztos 
tudatban kocsizott ki a telepre, hogy a tapintatos és leleményes főmérnök a reggeli 
tekintetében kiváló meglepetésben fogja őket részesiteni. 
No hát ebben a hitükben nem is csalódtak. Akkora volt a meglepetés, hogy szinte 
megszédültek tőle. 
A karantai révészek meghozták a hirét a főmérnök és Térváry báróné tragédiájának. Az 
ünnepély előkészületei, a mulató sátor, eszem-iszom helyett, füstölgő rom, üszök 
mindenütt. 
Porrá égett az iskola: a báró szobája drága berendezésével. Csak a harangláb és 
állvány maradt épen, kőből lévén a matériája. 
Pörbe fogták az elvándorolt parasztokat. A kárnak nem akadt gazdája; az eljárást 
tehát be kellett szüntetni. Hogy valaki mégis megszenvedjen a városi vagyon 
romlásáért, Terbefalvi Terbe Oszkárt dorgálták meg hivatalosan, hogy pusztai 
rendőrbiztos és tiszteletbeli alkapitány létére a város épületeire kellőkép nem 
ügyelt. 
Terbe ur aztán erre áperte kijelentette, hogy ha még akad egy városi, vagy 
törvényszéki eleven ur, aki az ő hites feleségét, Báti Erzsikét, a székháti szinház 
egykori naiváját a karantai gyujtogatás tárgyában tanuvallomásra czitálja s ez által 
jó hirét meghurczolja, keresztfiának avatja föl, mint annak idején Dús Dániel 
urat. 
A puszta ma is a városé: saját fiai nyomorognak rajta, amig - mint a jelek mutatják - 
idegen kézbe kerül. Akkor aztán ezek is költözködhetnek, kereshetnek más otthont, 
mint lombhulláskor a lég bolygó vándorai. 
