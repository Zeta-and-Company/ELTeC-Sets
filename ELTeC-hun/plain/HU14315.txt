 
	 
I. kötet. 
Ondód és Andód. 
Hervadóra hajlott a mezők korai virága. A tavaszi rózsák bimbói 
hasadoztak, feslettek, némelyik már szétnyilt bokrába csalta a döngő méhet s 
ez, rózsa szirmába fürödve az édes illatu levegőben, kéjjel szivta a halvány, 
aranyszinü mézet. 
- Huj! haj! - kiáltott kecskéire a pásztorfiu s belefútt 
cserkéregből tekert, havasi kürtjébe, mi azt jelentette: 
- Összébb gödölyéim, mert a sürüből farkas lopódzhatik elő! 
Az esztendő levele: a nappal, bevégezni készült kimért idejét, 
esteledett. 
A nap még szétterité bibor sugarait a havasoknak hóval kontyolt 
ormain, a bérczek csúcsairól éles szemével fészkét keresve, lekanyarodott a 
szürke héja az erdő fái közé; a völgyek virágai kehelyköntösbe takarództak az 
alkony néma csókjára. 
Ez erdőkben nem tenyészik az erdők királya, a magas czédrus. 
Libanon az ő hazája, itt havasok nyulnak fellegbontó koronáikkal a szürke ég 
alá, s mellettök kicsiny szálka az előttünk elterülő, két testvér-völgy kis 
faluinak fatornya. 
Az egyik tornyon kakas van, sárgarézből, az éberség jele; a másik 
tornyon kettős kereszt: a golgotai szenvedés némán is beszélő örök 
fáklyája. 
Az egyik falunak a neve, a hol kakas van a tornyon: Ondód, a 
kettős keresztesé: Andód. 
Egy betü különbség a névben; a tornyok jelzői már különfélék. 
Az egyik falut, Ondódot, magyarok lakják azóta, mióta a kunok vagy 
hunok Krisztus után a 374-ik esztendőben Magyarországot elfoglalni Balambér 
vezérlete alatt bejöttek; Andódot pedig oláhok, szintén jó régen. 
Ha az utas az erdélyi Háromszék síkja szélén, a székely 
Hegyaljához ér, az első hegyen tul van e kettős völgy. Legnagyobb ellensége a 
nemere-szél, mely a háta mögül támad, ha esővel érkezik, elmossa a rozsvetést; 
ha magában jön, kitépi az élőfákat és sodorja, pergeti, forgatja, ugy, hogy a 
fa nem tud eldőlni, mig talpánál fogva a völgy talajára nem állitja s ott 
szárad el sudaráról minden élőgyökér. 
Andód tornyában egy nagyobb fajtáju rézcsengő csilingeli az 
esthajnalt, Ondódon érczharang bugja a csengő csin-csin pergése közé mély 
komorsággal: ging-gang, ging-gang. 
-et irtak ez évben az irástudók. Magyarországon I. Lipót osztrák 
császár és magyar király, tizenhét török basa, Erdélyben I. Apafi Mihály 
fejedelem és valamivel kevesebb számu török basa uralkodott. A kis faluk népén 
az urasági hajdutól kezdve mindenki uralkodni kivánt, ha ők maguk meg nem védik 
székes jogaikat. 
Ondód falu a völgy nyergére volt épitve s alig volt negyven háza. 
A házak jó távol estek egymástól, az egyetlen házsor a völgy torkáig 
nyult. 
A házak csaknem egyformák s egynek ablakából már mécs 
világit. 
E székelyház az udvar keritése, kiskapuja, nagykapuja, az 
őskorszak kezdetleges, mester nélküli iparának darabjai, milyennel minden 
nemzet bir az ő nemzeti születése előkorából, mikor már fejsze, véső segitett 
az épitőnek. 
A nagykapu fölött székely-patkó alaku ivben emelkedik magasra a 
galambdúcz. A kiskapu pillérei, a kerités czulápjai, ki vannak faragva a 
földszinéig: lapos metszésü virágfüzérekkel, nyilazó lovasokkal, nomád 
népcsoporttal, kópiás vitézekkel. 
A galambdúcz gerinczén a hegyesre vágott zsindely-szegés ugy 
mutat, mint a kérges csipke. A dúczban három sorban, azaz: két emeletben laknak 
a galambok, fülkéjük előtt hid vonul végig a délkeleti oldalon, hol a fülkék 
szája elé van rakva a ruganyos gyopárral béllelt fészek. A kapuk oszlopai körül 
vannak fonva száraz vadrózsaágakkal s ezeknek a tövisei védik a galambfiókákat 
a macskák, menyétek ellen. 
Az udvar alsó szélén egy bivaly-tehén hever kis bornyával, tyukok 
karicsálnak az eperfaülőn. A hímgalambok végig futnak még egyszer a dúczhidon s 
turbékolva lapulnak a fészek elé, miben kicsinyeit melengeti szelid párjok. A 
kiskaput lesve, a pitvarajtóba nyujtódzik Morgó, a vén eb s csendes lesz az 
udvar, midőn az ablakban kigyul a mécs. 
Bent a házban egy harminczöt-negyven évesnek látszó, halvány arczu 
asszony fon guzsalyán, az orsót hosszan eregeti a földön; a finom, vékony fonál 
tövét néha megnedvesiti ajkával. 
Ez az asszony Beregi Ézsaiás özvegye. Férje ezelőtt hét évvel 
esett el egy csatában, melyet egyik török csapat ellen vivtak a 
Barczaságon. 
A két faluból huszonkilenczen mentek el a székely talpasok sorába 
s Andódra jött vissza közülök egy: Dragan Szimion, az is össze volt darabolva 
ugy, hogy fél évnél tovább tartott, mig sebei meggyógyultak. 
A falon, hasitott fenyőgaly-keretbe, fekete betükkel néhány szám 
és betü volt a fehér vászonalapra kivarrva, ennyi: 
1672. január hónap 7-ik napján. 
A kereszt annyit jelentett, hogy meghalt az asszony férje, a 
jelkép, egészében Házi Áldása volt a családnak. 
Az özvegy asszonynak árvái voltak, egy leánya: Ricza, tizenkét 
éves; egy fia: Miklós, tizenhét éves. 
Leánya ott font édesanyja mellett pergőrokkán. A rokka kereke 
gyorsan forgott, a falra aggatott fonál-pászmák mutatták, hogy sokáig szoktak 
virrasztani a munkában. 
Fia ott ült a virágos lóczán, állát a magas asztalra támasztotta, 
szemei makacsul villogtak, mintha valami ellenszegülésre készülnének. 
A falak két oldalról tele voltak aggatva vászon-szőnyeggel. A 
szőnyegeken szines czérnaszállal volt himezve: a tulipán, buzakalász, szegfü; a 
szőlő, a hársfalevél; a vékonyszáru folyóka - fehéreskékbe játszó 
tölcsérvirágaival és a pávatoll. 
Az edényes tele volt rakva a felső sorban tányérral, alul, a fogas 
részen: bokályok, billikomok, kelyhek, karafinák, obikák és kontrék lógtak, 
szebbnél szebb mázolásokkal, melyben bőven lehetett válogatni: a cserépedény 
készités lévén a két falubeliek mestersége, kenyérszerzője. 
Dagadó, pelyhes párnák emelkedtek az ágyak tetején. A szoba tiszta 
volt és ékes. 
Pedig az özvegy asszonynak alig volt egyebe annál, mit 
elősoroltunk. Földjének már négy év óta nem vette semmi hasznát, elpusztitotta 
vetését mindig a szeles eső. Mialatt font, fiához beszélt: 
- Ugy lesz, az Miklós, a hogy én mondom. Erős vagy már, és legjobb 
lesz, ha Bécsbe mégy. Ott ritkaság a székely edény, aranyat adnak érte. 
- De édes anyám, nem tudom, merre van. 
- Ugyan már hogy mondhatsz ilyet! Megfordulsz nyugatnak és mégy 
arra. Ha eltévedsz, megkérdezed, melyik ut visz Bécs felé? 
- Valahol elfognak a törökök, elvisznek janicsárnak, vagy az 
osztrákok zsoldosnak. 
- Ne félj, fiam, ezektől. Megérezném én, ha baj érne s nem 
küldenélek el; de látod, neked föl kell keresned Mózes bátyádat, hogy kikérhesd 
tőle adományozó levelét. Egy vagy két év mulva megnősülsz. E háznak, földünknek 
fele még az övé, az agyagbányában is része van, most az andódi gelencsérek 
használják. 
- Jól teszik. 
- De nem jól teszik! Az adományozó levélre szükség van, Ricza is 
megnő, ha megnő férjhez kell adnom. Ha aztán a tiétek itt minden, te is jobb 
módu leányt kapsz, Riczát is jobb módu legény veszi el. 
- Nem lesz arra akkor szükség. 
- Ne feleselj! te azt nem tudod. 
- De miért küld édesanyám Mózes bátyámhoz, az ugy sem jön a 
félházért, azért a négy hold földért, Ondódra. 
- Nem is éppen azért kell fölkeresned. Én nem ösmertem őt soha, 
csak apádtól hallottam hirét. A két testvér haragban volt egymással. Mózes 
elszökött az apai háztól tizennégy éves korában, pápistává lett, azután 
szerzetes, ott lakik már régóta Bécsben az Ágoston barátok kolostorában. Egy 
izben pénzt küldött apádnak, sokat. Gazdagok lehettünk volna belőle; de apád 
visszaküldte neki a pénzt s csuful ráizent. Akkortájba kerültem én e házhoz, 
láttam, mennyire gyülöli a bátyját, nem mertem egy szót sem szólni róla. 
- Majd én is pápista leszek. 
- Azt hiszem, erről nem lesz szó. Mózes bátyád nem óhajtja az én 
szomoruságomat. 
- Látta már édesanyám valaha? 
- Láttam. Apád halálának mikor hire futott, abban a rettenetes 
télben lejött hozzánk. Éjféltájon zörgetett be az ablakon, de én nem mertem 
beereszteni: férfi volt. Oda hivtalak titeket ágyam elébe, féltem, és téged 
őriztelek: ki akartál menni, hogy megtudd, ki van ott. Mózes nem mozdult a ház 
elől, lefeküdt a tornáczon, a kutya sem ugatta meg, hozzá bujt, mintha ösmerte 
volna. Iszonyu hideg volt akkor éjjel, ő mégsem zugolódott ellenem a 
virradáson, mikor bejött hozzánk. 
- Akkor adott nekem harmincz dénárt, Riczának ötvenet? 
- Haza hozta apátok láncsáját és azt mondta: megtalálta 
holttestét, eltemette külön sirba. 
- Elvezetett bennünket a sirhoz. Riczával azóta minden hónapba 
eljárunk oda s virágot ültetünk rá. 
A leány közbe szólt: 
- Hárman járunk Miklós, elkisér bennünket Iszály is. 
- No az nem baj - mondá az özvegy. - Mózes nálunk tartózkodott 
egész hétig, mikor eltávozott, itt hagyott husz aranyat, hogy használjam el; én 
azonban nem használtam el, ott van érintetlenül, jó lesz ti néktek: neked, 
Miklós, mátkapénzül; neked, Ricza, szattyán csizmára, paszomántos pártára. 
- Akkor minek küld el anyám, ha ilyen sok pénzünk van? 
- Azért, mert Mózes rám parancsolt, hogy jól neveljelek 
benneteket, majd eljön meglátogatni, ha tizenhat éves leszesz, s én, megakarom 
előzni jövetelét. Megakarom mutatni neki, hogy milyen derék fiam van, a ki nem 
riad vissza semmiféle veszedelemtől, győzi a fáradtságot, bátor az akadályokkal 
szemben. Meglásd! csodálkozik, ha megtudja, hogy egyedül tetted e nagy utat, 
bizonyosan megajándékoz. 
- Nem kell nekem a barát pénze! 
- Különös ember az, Miklós. Éppen olyan tüzes, fekete szeme van, 
mint apádnak volt, a milyen neked is van. Olyan szelid ajka, mint Riczának: 
pedig haja, bajusza, nagy szakálla, hófehér volt már akkor is, mikor nálunk 
járt, holott ekkor volt ötven éves. Apád azt mondta róla: Mózes a legokosabb 
ember Bécsben. 
- Akkor nem is volna barát. 
- Tuskó! Hiszen Mózes nem olyan kolduló barát, a milyenek a 
Fogaras földről járnak Andódra. 
- A kik mi tőlünk is elvisznek mindig néhány galambfiut. 
- Ne sajnáld tőlük. Megfizetett a galambfiókákért Mózes 
bátyád. 
- De édes anyám, a székelyek csak a kolozsvári vásárig szokták 
huzni a kólyát. 
- Te pedig Bécsig fogod tolni. Sokat látsz ott: drága épületeket, 
nagy urakat, uri asszonyokat, katonákat. Látni fogod azt a roppant nagy 
tornyot, melyről azt állitotta Mózes bátyád, hogy felérne hegyével az ondódi 
hegyek köldökéig. 
- Azért kicsiny az ondódi torony. 
A 
kólya 
, miről a fiu beszélt, nem egyéb egy kétkerekü taligánál, annyi 
különbséggel, hogy ennek két, rövid rudja van, derékjárommal a végén 
összekötve. 
A derékjárom puha, döngölt kéreggel van kibéllelve, ennek veti 
derekát, vagy mellét a kólyás, ugy tolja maga után. 
Egy koldus járómü, esetlen, durva felszereléssel. 
A székely gelencsérek ilyen kólyán szállitották határról határra 
az időben cserépedényeiket. Ha lovat fogott volna elébe, bizonyosan elveszik 
tőle a törökök, az osztrákok, vagy pedig a nemes ur ispánja. 
Kifogtak rajtuk: maguk tolták a kólyát. A lovakért aztán egyik 
ellenség sem látta üdvösnek, hogy a székely havasok völgyeibe látogasson. 
Beregi Miklósnak ilyen edénynyel megterhelt kólyát kellett volna 
tolni Bécsig, s azért nem mutatott valami erős hajlandóságot nagybátyja 
fölkeresésére. 
Az özvegy asszony fölállott a rokkája mellől, orsóját a guzsaly 
kenderébe dugva, fölszólitá két gyermekét: 
- Készüljünk a lefekvéshez. 
Ricza ágyat vetett a maga és édes anyja részére. A fiunak csak 
akkor lesz szabad ágyban hálni, ha megnősül, addig derékalja a föld, párnája a 
süvege, takaródzója az éjnek fátyola. 
Az özvegy ismét megszólalt: 
- Imádkozzunk. 
Imádkoztak őszinte ájtatossággal. Az imádság utólját igy mondta el 
a két gyermek: 
„Nevelj föl bennünket folyók, országok, hold, csillag, fényes nap, 
mindenható nagy ura; örömére a mi jó, édes apánknak, ki oldalad mellől nézi 
itthon maradt árváit.” 
Az ima után kialudt a mécs. A falu szélén csak a cserép égető 
hamvasok tüze világitott és a hold. Az özvegy asszony házában nagy csendesség 
lőn; de az özvegy szemére nem jött álom: fiának sorsán gondolkozott, szinte 
megbánta, hogy oly nagy utra küldi. 
Fia se aludt. Sehogy sem akart fejébe férni, hogy ő a kólyát, 
megterhelve edényekkel, legalább negyven napig tolja csak azért: hogy bemutassa 
magát egy szerzetesnek, kire az apja mindig haragudott. Észre véve, hogy anyja 
nem alszik, megszólitá: 
- Édes anyám! Nem jó volna, ha Ricza is jönne velem. Segitene 
tolni a kólyát. 
- Oh, te nagy bohó? - rivalt rá az anyja, - miket találsz ki? Most 
már azért is menned kell. Aludj! Holnapután indulni fogsz. 
A fiu egyik szemére rántotta süvegjét és nem szólott többet, 
elaludt szép csendesen. 
Andódon is sokáig égett a mécs azon este a Dragan Szimion 
házában. 
Dragan Szimion, ölnyi magas férfiu, fekete bajuszszal, fekete 
szemmel, háta közepéig lógó szénfekete göndör hajjal, mely eltakarta széles 
vállait. 
Háza belseje csaknem olyan mint az özvegy asszony szobája; hanem 
itt a falon, a Házi Áldás helyén, egy hosszunyelü fejsze és egy széles láncsa 
volt kereszt alakba helyezve. 
Dragan Szimion özvegy ember. Felesége ezelőtt halt meg négy évvel. 
Egy fia, a tizennyolcz éves Iszály, fent pásztorkodott a havasokon, két leánya 
közül az idősebb, Véta, már tizenkét éves; a kisebbik, Irina, nyolcz éves. 
Az ondódi székelyek oláhoknak hivták az andódiakat, azok is 
voltak. Egy izben Dragan Szimion is hallotta ez elnevezést gunyosan emliteni 
fiatal, ondódi legényektől. 
- Gyertek velem katonának, fiaim, - mondá a legényeknek, - 
megmutatom nektek, miként kell verekedni, ha a haza baja hí bennünket. 
Az erdélyi határszélen nem is volt hiresebb két talpas Beregi 
Ézsaiásnál és Dragan Szimionnál. E két embert nem látták futni soha másképp, 
csak előre az ellenség felé. 
Mikor Beregi Ézsaiás elesett, Dragan Szimion is ott maradt a 
csatatéren, tele sulyos sebekkel. Az éj iszonyu hidegében, sebjeinek vért 
könyező ajkai elfagytak, a forró vér melegét legyőzte a fagy. 
Késő éjfél után tért eszméletéhez, edzett teste ugyan megbirta a 
hideget; de két hét kellett mig falujába vánszoroghatott. 
Az ő szobájában nem volt szék, hanem két, alacsony fatuskót 
használtak ülésnek. A fatuskót oldalára forditá és párna helyett, mint rendesen 
tenni szokta, feje alá gördité. 
Fia ott ült előtte a másik tuskón és figyelemmel leste apjának 
minden szavát. 
Véta font, Irina motollára szedte a fonalat; de mind a két leány 
figyelt apja beszédjére és nem egyszer félbe hagyták munkájukat. 
- Menned kell fiam, Iszály, ha ahhoz a házhoz szándékozol. 
- Szeretem Beregi Riczát, atyus; pedig ők kevélyek. Szeretnék 
katona lenni, hogy ur lehessek, mikorra felnő. Akkor, tudom, ő is 
szeretne. 
- Ne vágyj te katonává. Mi lennél? Zsoldos? Örüljünk, hogy itt 
születtünk a székely havasok között, hol nincs jobbágy, nincs robot s akkor 
megyünk katonáknak, mikor magunk akarunk. Csak szolgák lehetünk, ha elhagyjuk 
határunkat; itt azonban nem parancsol senki, szabadok vagyunk. 
- De soha sem huztam én kólyát. 
- Megtanulod Bécsig, hallottam, hogy szeretik ott a székely 
edényt, ritkaságnak tekintik s megveszik jó pénzen. A mi pénzt haza hozasz, 
mind néked adom. Fölkeresed Beregi Mózes atyát, ott lakik egy nagy templomban, 
vagy kolostorban. Kutasd, ha oda érsz, mig föl nem találod. 
- És ha odatalálok, mit csináljak? 
- Megcsókolod a kapu kilincsét és zörgetni fogsz. A zörgetésre 
előjön valaki s annak megmondod, kit keressz. Az hozzá vezet. Ha Beregi Mózes 
atyával találkozol, először is kezet csókolsz, mert az pap. 
- Melyik kezét csókoljam meg? 
- Szamár! a melyiket kinyujtja. Nem tudok én a kézcsókhoz, soha 
sem volt arra szüksége az ilyen durva pórnak. 
- Én nekem miért kell? 
- Azért, mert kérni mégy; de én sohasem kértem, anyádat is 
elloptam az apjától. 
- Akkor legjobb lesz, ha én is ellopom Riczát. 
- Azt nem teheted, mert özvegy asszony leánya. 
- És ha Beregi Mózes elkerget? 
- Nem fog elkergetni. Ösmerte ő nagyapádat, nagyanyádat, nekem 
gyermekkori játszótársam volt. Az ő egyenes üzenetére mentünk a török kóborgó 
csapatot megtámadni, midőn testvéröcscse elesett, bár az nem tudta, hogy az a 
támadás a Beregi Mózes atya akaratára történt. Részt vett ő is a csatában, majd 
elbeszélem, ha vissza jösz, miket csinált ott. Külömb volt mindnyájunknál! 
Senki sem tudta közülünk, hogy velünk csatázik, csak én. A 
török basával volt valami baja, láttam, midőn csapatja után 
vágtatott az ütközet után. Én uton, utfélen nyögtem, mikor ő itthon járt; de a 
két faluban a Beregiéken kivül csak az én házamhoz jött el. Ez barátságára 
vall. Megmondod neki: szereted Riczát, és ha megnő, feleségül veszed. Ő 
megszabja kötelességeidet, ha beleegyezik. Neki kötelessége ez, és első joga 
magyar szokás szerint, mert ő a legöregebb testvér, és a leány anyja özvegy 
asszony. 
- Azt is mondhatja, legyek pappá, akkor mit csinálok? 
- Nem fogja mondani, inkább elutasit, nem teljesiti szived 
vágyát. 
- És ha más urakkal találkozom, miként viselkedjem? 
- Köszönsz tisztességgel s tovább mégy. 
- Ha pénzt kapok az edényért, hozhatok Vétának és Irinának abból a 
nagy városból ajándékot? 
- Hozhatsz. Bár tudom, első sorban Riczának kedveskednél 
vele. 
- Annak is. 
- No hát aludjunk az ajándékra. 
- Mikor indulok? 
- Holnapután hajnalban. 
Beregi Ézsaiásné mit fiának még mondani akart, másnap elmondta és 
a kólya, utra készen, megterhelve állott az udvaron. Fiát ő is ugyanabban az 
időben akarta utra küldeni, midőn Dragan Szimion. 
Az indulás napján hajnali két órakor felkölté fiát. Miklós 
felöltözött, kiment az udvarra és sorba nézegette ösmerős állatait. 
Megnézte a suta kecskét, megsimogatta a bivalyt, lekergeté az 
ülőről a tyukokat és megszólitá az öreg Morgót. 
- Öreg kutyám! itt hagylak. 
A vén eb fölágaskodott fiatal gazdája vállára, szükölt, 
nyöszörgött, vonitott, lompos fejét a fiu kezéhez dörzsölte. 
- Bucsuzol ugy-e, öreg? 
Megnézte a kólyát. A hosszunyelvü fejsze a saroglyához volt 
szurva, élelem bőven volt fent. 
A szobában anyja, Ricza felöltözve várta. A szobának minden tárgya 
ösmerőse volt és most mégis olyan különösnek, olyan kedvesnek tünt föl előtte 
minden, anyja, testvérje: szentnek, az ősi ház templomnak és szemei oly különös 
rezgésbe jöttek, mintha sirni akarnának. 
- Édes anyám ne küldjön el, - suttogá elfogódott hangon. 
- Édes anyám ne ereszsze el Miklóst! - sikoltá Ricza. 
- Menned kell, fiam. Mi az?! Te még sirni akarsz? Mikor gyengült 
el benned annyira a vér? 
Miklós lehajtott fővel távozott, zugolódás nélkül beállott a kólya 
jármába, aztán megindult. 
- Ricza segiteni fog, mig kiérsz a határból - mondá az özvegy és ő 
is együtt haladt velök. 
Morgó utánuk sompolygott. Egy éber himgalamb repült ki hangos 
bugással a dúcz eszterhéja alól. A galamb fehér volt, mint az ezüst s mindig az 
ifju utas feje fölött keringélt; utána a többi galamb is kirepült, mintha 
vissza akarnák hivni őket. 
A faluban mindenki aludt. Igy látta jónak az özvegy, ne lássák, 
mikor fia utjára kél, sem barátja, sem szomszédja ne sirassa fiát - csak ő 
könyezze! a ki a legjobban szereti a világon. 
A kólya kerekei vékony tengelynyársaikon imbolygottak, mint a 
részeg ember feje. 
A falu tornyát már elfödte a hegy-gerincz előlük, más völgyparthoz 
értek, hol az ut lefelé kanyarodott. 
- Álljatok meg, gyermekeim - szólott az özvegy. - Gyere vissza 
Ricza. Miklós! itt elválunk egymástól. Menj át az Olt folyónak jobb partjára, 
tarts a Küküllő vizének, a Küküllő völgye átvezet a Maros völgyébe az 
Érczhegyek alá. 
A fiu sirni akart. 
- Nem szabad sirnod, Miklós. Nézd, miként kel fel a nap. A havasok 
óriás ezüst feje csak picziny porszemek alatta. Egy csillagot láttam le-lefutni 
az égnek fehér felhős mezőjéről, mikor apád elesett. De mennyi maradt fent! 
közte a tied is. Utad csak terhes, mint sorsunk. Menj, fiam, járj szerencsével. 
Az ifju sorsa fut, mint az uszó felhők s ki tudná, hol áll meg. Mondd meg Mózes 
bátyádnak, én kérem: szeressen tégedet. Isten áldjon meg, Miklós. 
Az özvegy megfogta leánya kezét és visszatért. A kólya kerekeinek 
nyikorgása mindig távolabbról hallatszott. Leültek a faluból kivezető ut 
tövénél egy mohos, kiálló sziklapadkára és az erős akaratu édes anya elkezdett 
zokogni hangos jajszóval, keservesen. 
Leánya vigasztaló szavait ekként háritá vissza. 
- Hagyj sirnom, Ricza. Miklós nagy utra indult, soká fogjuk 
látni. 
A hová az özvegy és leánya leültek, az ut tövében, ott kétfelé 
ágazott el az ut. Hétköznapi történet, ha egy serdülő ifju utra kél. Az apának 
sokszor boldogság, ha fia távozik a szülői háztól. Arról a szerencséről 
álmodozik mind a kettő, apa és fiu, mit a jövő méhében rejt; de az anyai 
szivnek mindig fáj gyermeke távozása: annak szive az övétől szakadt. 
Bereginének sokszorosan fájt. Nem volt bátorsága elmondani fia 
előtt, hogy Beregi Mózes határozottan követeli elküldését, ki megmondá az 
özvegynek: 
- Ha fiad tizenhat éves korában hozzám nem jön, érte jövök. 
Fiadnak tanulásra van szüksége s nekem módomban áll az ő neveltetése. Tudod, 
miből áll a nevelés? Annyiból, hogy ne rekedjen itthon. Ha megunom, haza 
küldöm. Ha neki nem tetszik a lakás nálam, haza jön s őrizni fogja kecskéidet a 
havasok aljában. Ha ott marad, nőni fog - kiáltott. Csak ketten vagyunk már 
székely Beregiek s könnyü nekem az öcsémből urat csinálni, ha kedve van hozzá. 
Jobb lesz, ha fiad magától jön fel. Küldd fel edénynyel. 
Ezért siratta Bereginé a fiát. 
Az utnak egyik ágából léptek hallatszottak. A harmatos mező 
fölfogta a hangot és a bánatos asszony nem hallotta, csak a köszöntésre emelte 
föl fejét, midőn Dragan Szimion toppant elébe leányaival. 
- Miért sir, asszonyom? kérdé tőle. 
- Fiamat siratom, hosszu utra indult. 
- Hová? 
- Bécsbe. 
- Miért? 
- Edényt visz eladóra. 
Dragan Szimion lesütötte a fejét. 
- Asszonyom - mi mind a ketten hibát követtünk el egymás 
irányában. 
- Miben? 
- Iszály fiam is oda indult s nem tudattuk szándékunkat 
egymással. 
- Miért ment oda? 
- Edényt árul. 
- Merre indult? 
- Balra. 
- Miklós, jobbra. 
- Akkor nem találkoznak egymással. 
- Mind a kettő megtalálja a maga utját. 
- Igaza van, asszonyom. Menjünk haza, hajnalodik. 
Edény-vásár. 
Dragan Szimion levett süveggel kisérte az asszonyt. 
- Miért nem teszi föl kegyelmed a süvegét? 
- Magamat becsülöm vele, ha fegyvertársam özvegyét 
süvegelhetem. 
- Köszönöm a barátságát Szimion, most már váljunk el, a falu 
szélén vagyunk. 
- De ha Miklósnak hire jön, vagy haza érkezik, tudatja velem, 
asszonyom? 
- Tudatom és viszont arra kérem magát Szimion: ha Iszály haza jön, 
hozza el a hirt maga, lehet, Miklóstól is hoz üzenetet. 
- Ugy lesz, a hogy kéri. 
A leányok is elváltak egymástól, Ricza anyjával az ondódi házak 
felé tért el, Dragan Szimion roppant, medvebőr süvegjét fejébe nyomva, megfogta 
két leánya kezét és Andód felé indult. 
A két ifju pedig haladt az utján, előre, gondtalan fejjel, vidám 
szivvel. Szivük kevésbbé sem fájt a völgyek után, melynek teknőjében kis 
falujuk épült. Az otthon, a szülék elhagyásán a fiatal sziv alig sajog: érzik, 
hiszik, hogy visszatérnek; elébök tárul a jövő, a jövő meséje, káprázata, s 
abban uszik ifjui képzeletük. 
Egyik sem tudta, hogy a másik utra kelt s egy magas hágónál 
egyszerre értek a kaptatóhoz. 
A hágó nem hegytetőn vonult át, hanem a hegy oldalán, mint egy fél 
abroncs. Fölötte óriás havas csúcsa, a csúcsnak redves tarkója ugy mutatott, 
mintha egy roppant, félreütött kalapot viselne jeges fején. Alatta csörtető 
folyó hömpölygette kristályhabjait. E magasan emelkedő hegyi-út oly keskeny, 
hogy rajta egy szekér fér meg s ha valaki kaptatójához ér, hangos tülköléssel 
ád jelt magáról, mely azt jelenti, hogy elindult fölfelé. A tülök hangját 
átszökteti a tulsó oldalra a folyó viszhangja s ha véletlenül odaát másik kocsi 
van, annak gazdája vár, mig emez áthalad. 
A siheder ekkorra erősen megváltozott. A Hargitától az 
Érczhegységig hosszu az út. A nap forrón sütött, orczájukat megbarnitotta; a 
kólyatolást pedig megunta ez idő alatt mindegyik. 
Miklós dühösen indult a kaptatónak, mely terhesebbnek tünt föl 
előtte az eddigieknél. Iszály mérgesen feszitette mellét a kólya járomfájának s 
megindultak - egyik jobbról, a másik balról, - egymással szemben; nem ösmerve a 
tülkölés használatát s igy a keskeny úton találkozniok kellett. 
A hágó közepén meglátták egymást. Mindegyik azt hitte, hogy a 
másik az ő árnyéka s talán a folyó tükréből fölverődő fény űz vele tréfát. 
Az út kinos volt, a verejték gyöngyözött dús üstökéből a 
fiuknak. 
A hágó tetején észrevették, hogy valóság az, mit árnyéknak 
képzeltek, s rémülve vették észre a kitérés lehetetlenségét. 
- Térj ki! - orditott Iszály, Miklós felé. 
- Térj ki! - mert megfojtlak, - rivallt vissza emez. 
Mindegyik kiugrott a kólya jármából, egymásnak rohantak. 
Életveszélyes birkózás fejlődött ki közöttük. 
A meredek hegyoldal kiálló szirtjei alól a dobogásra fölrebbentek 
az ölyvek. Egy csuszamlás a meredek felé, s bénultan zuhannak alá. 
A küzdők látták a veszedelmes mélységet. Mindegyik arra 
törekedett, hogy a másikat ledobhassa. 
Hosszan tartott a küzdelem. Lihegve, pihegve támadták már egymást. 
Ha az egyik győztesnek hitte magát, a másik kigyó simulékonyságával siklott ki 
erősebb fogásaiból. 
Iszály kólyájáig hátrált, Miklós a kólya mellett várfal-módra 
emelkedő hegyoldalhoz nyomta háttal és ekkor, szembe látva Iszályt, fölismerte. 
Ámulva vette le kezét válláról. 
E pillanatban Iszály teljes erejéből neki ugrott, lóditása után 
rémes zuhanás verte föl a csendes völgyet. 
Iszály megrettenve bámult maga elé. A lökés erős volt. Miklós a 
kólyának vágódott és a kólyát lebillentette az útról. A zuhanást a kólya 
tartalma idézte elő; Miklós pedig egy cserje tövébe kapaszkodva, a másik 
perczben vidáman ugrott vissza az útra. 
- Te vagy, Iszály? - kiáltott ellenfeléhez, ki ijedt szemekkel 
bámult rá. 
- Te vagy, Miklós? Mit mond Ricza, ha megtudja, hogy 
megtámadtalak? Szégyellem, Miklós, s mondd meg neki: szeretem, ő rá gondolva 
halok meg. 
A tátongó meredélynek szökött, hogy leugrik. 
Miklós ugrásában kapta el. A durva posztózeke ropogott fogása 
alatt, de Iszályt visszarántotta. 
- Mit akarsz, szerencsétlen? Talán kólyádat sajnálod? 
Átölelte az Iszály fejét, részvéttel vigasztalá ellenfelét: 
- Ne búsulj, Iszály. Ne haragudj rám, nem ösmertelek meg. 
Béküljünk ki. Megmondom Riczának, hogy szereted, neked adja édesanyám. Én meg 
neked adom a kólyámat. Csinálunk a kólya járomfájához egy kisefát és együtt 
toljuk ezután. Ugy-e, nem haragszol rám? 
Átölelték egymást, azután kihalászták a folyó ágyából a 
hosszunyelü fejszét s vidáman folytatták utjokat a megmaradt kólyával. 
Néha vigan csörtető uri fogatokkal találkoztak, figyelmet sem 
vetve a bent ülők a két pórfiura, kik kenyérrel és vizzel táplálkoztak, sehova 
be nem térve, senkitől semmit nem kérve, nehogy egy „megköszönjük” elmondását 
mondják el kötelességből. 
- Óvakodjunk az emberektől - mondá Miklós, kerüljük őket, akkor 
baj nélkül érkezünk a kólyával. Szeretem hinni, hogy a mi czikornyás edényeink 
tetszeni fognak az osztrákoknak és szükséges, hogy ugy legyen: két kólya 
tartalmat kell kiárulnunk az egyikből. 
Végre feltüntek előttük a bécsi tornyok. A széles bástyák mogorva 
komolysággal néztek rájuk, melyeknek falain belül két uralkodó élt. Az egyik 
maga a bécsi polgárság kiváltságos községi jogaiban, pezsgő, jó kedvü, meleg 
életével; közte a kolostorok lakói az ő területükön, hol nem parancsolt senki, 
hová nem ért el sem a község, sem a fejedelmi hatalom keze, csak a pápáé. 
A másik maga volt a fényes császári udvar, mely harmincz különféle 
nemzetiségen, tartományokon uralkodott: fényt, tekintélyt árasztva szét száz 
meg száz mértföldekre. Elösmerve a világban első hatalomnak, a nélkül, hogy a 
soknyelvü birodalom nagy részének forrasztó kapcsai egyébből, mint a 
belviszályok által alakult gyöngeségen kivül rokon- vagy fajtestvéri kötelékből 
állott volna. 
A bécsi polgárság legkevésbbé rendelte alá jogait az udvar 
hatalmának. E két hatalom sokszor egymást egészitette ki és a közös 
egyetértésnek egyik részről az udvar birodalmi terjeszkedése, másik részről 
amazok egyéni gazdagodása lőn jutalma. 
A 
bécsi nép mely állott: az ifjakból, kik ilyen korukban mindig a 
néppel tartanak, munkásokból, kézmüvesekből, - rá sem hederitett a 
hatalmasokra. Élt, mint mindenütt a nagyvárosi nép: foglalkozásának, 
élvezetének, szenvedélyeinek; soha sem ösmerve tekintélyt, gyülölve az 
előjogokban élő nagyságokat; gunyolva az udvar zárkozottságát, szokásait, 
bálványozva és védve a csapszékek poétáját, ki esetlen és e fajta gúnyos 
dalokkal mulattatá őket: 
Ember nem férhete. 
Asszonyról énekel. 
Lakatos csodálja. 
Ember nem férhete. 
A két fiu midőn Bécs előképét szemlélé, azelőtt alig félórával egy 
szerzetes léptetett ki a főkapun öszvérén. 
A szerzetes, kámzsáját fejére huzva, mély tüzü szemekkel vizsgálta 
a tájat. 
- Ugy látszik, - mondá - a vadászat az alsó pagonyokban folyik s 
igy bátran mehetünk. Mennem kell Magyarországra. Iszonyú állapotok vannak ott. 
Az urak bővelkednek minden jóban, dolguk nincs, tehát dőzsölnek és 
tervezgetnek. Tervezgetésük csupa veszedelem; mert irigyek, árulkodók környezik 
őket, s árulások árán akarnak hatalmasokká lenni. - Nem győzöm ellensulyozni a 
sok árulkodást. És a nép? Egyik helyen szabadságot élvez, s azt rontják, 
zsarolják az osztrák tisztek. Másik helyen rab, szolga, eb, ráadásul ki van 
dobva a nemzet erejéből. Nem jó dolgok ezek. - Haladjunk! 
Vágtatni kezdett. Az öszvér, a melyen ült, erős, tüzes állat volt; 
a szerzetes magas nyeregben ült rajta. Nyereg kápájának ormósallangjában 
hosszu, vasas végü bot lógott; a vas hegyes, éles csapja arra vallott, hogy e 
bot, láncsának is használható, a felső végén a kettős keresztet markolatnak 
használva kitünően védheti az öklöt. 
Az oldalán csüngő olvasó erőteljes szent példány volt, s nem 
szenvedett semmiféle alaki hibában. Végén ott lógott teljes szabályossággal a 
sulyos vörösréz-kereszt, felette egy kemény bog után kezdődött a 
Miatyánk 
legnagyobb gyöngye, utána a mandula alaku 
Hiszekegy 
; tovább a három 
Könyörgés 
, egy kisebb 
Miatyánk 
, tiz 
Üdvözlégy 
, és igy tovább. 
De minő gyöngyszemei voltak ez olvasónak! Ijjazást biró vastag 
húron százegy szem gyöngy barnállott, edzett aczélból, az 
Üdvözlégy 
-ek kilencz, a 
Miatyánk 
-ok tizenkét sarokkal; amazok mogyoró-, ez utóbbiak diónagyságuak. 
Félelmes fegyver egy olyan kézben, a milyennek a szerzetes kezei 
látszottak. 
Derekán a csuha felett ujjnyi vastag hármas korda, idegszálakból 
fonva; két bojtja tüskés buzogányfej; a kordához akasztva egy kobak, vagy 
csutora. 
A szerzetes meglassitá az öszvér vágtatását, csutorájának nyakát 
lecsavará s nagyot ivott fenyőlével töltött gyomrából. Papi volta mellett a 
keresztes pásztorbot, a szabályos olvasó, a korda buzogány bojtjaival, furcsán 
bizonyitott. Az a néhány korty, mit a csutorából szitt, azt mutatta, hogy ez 
ember bár nagy utra indult, élvezi a szabadságot, mit a kolostor falain kivül 
ezelőtt egy órával megkezdett. 
Az öszvér ismét vágtatásba csapott át. A szerzetes nyergén nem 
volt kengyel, lábai lógtak; szijjal kötött sarui, az öszvérnek térdén alul 
lógtak le s lábszárairól a csuhát a vágtatás szele félre hajtotta. 
A szerzetes rendkivül magas ember volt s bámulatos volt az öszvér 
ereje, mely sulyos terhét játszva hordozá. 
Keskeny gáton haladtak, mi az akkori idők szokása szerint csaknem 
minden huszonöt lépésnyire ujabb irányt vett, sokszor derékszögbe kanyarodva. 
Lehet, csak a talajszükség alkotta igy a gátat, mit két felül iszapos mocsár 
keritett, tele teknős békával, a békafaj apróbb példányainak milliárdjaival, 
melyek a Duna kiöntésének eme teknőjében iszonyu lármát csaptak éjjelenkint a 
császárváros őreinek nem kevés boszuságára. 
Egy merész kanyarodásnál az öszvér horkanva toppant meg. A 
szerzetes dereka kissé előre billent és a kantárszárhoz nyult. Az öszvér 
ágaskodott, topogott, de előre menni semmiképpen sem akart. 
- Mi a manó! Megbolondultál? Nem akarsz menni? Akkor én 
viszlek. 
Szólt és leugrott az öszvér hátáról. Megfogta az öszvér nagy 
fülét. Az öszvér a fogásra kinosan fölnyeritett és gyorsan követte a szerzetes 
lépéseit. 
A fordulón áthaladva, a szerzetes ajkán jóizű mosoly röppent 
végig. 
Egy kólyát látott. A kólya egyik kereke a gát oldalba süppedt, és 
két, e tájon idegen pórfiut, kik a kólya kerekének kiszabaditásával 
foglalkoztak. Rájuk mordult: 
- Még megijesztitek lovamat; ficzkók! 
A ficzkó czimezésre a két sihederben felforrt a vér, gunyosan 
kiáltottak vissza: 
- Nem ló az, barát: szamár! 
- Akkor hasonló hozzátok, haszontalanok. Lóduljatok utamból! 
- Láthatod, hogy megfeneklett a kólyánk. 
- Rántsátok ki! 
- Nem birjuk. 
- Mert gyávák vagytok! 
A kólyáról abban a pillanatban, hogy a „gyáva” szó elhangzott, 
marokba kerültek a hosszunyelü fejszék. A két siheder kevélyen szólt: 
- Lássuk hát, ki a gyáva, barát! 
Fejszéjüket fejük fölött forgatták. 
Ugy tüntek föl az óriás szerzetes mellett, mint két fiatal fenyő a 
hatalmas tölgy árnyékában. 
A szerzetes olvasójához nyult. Egy ütés e sulyos imádsággal és a 
két fiu aligha égi hazába nem jut. Azonban mást gondolt. A nem valami 
barátságos társalgás ez ideig németül folyt közöttük, mely nyelvet a fiuk 
eltanulták a szász vásárokon. A szerzetes stájer vas szállitóknak képzelé őket, 
kik szintén kétkerekü taligán hordták a kovácsolt vasat a stájer hegyek 
közül. 
Kihuzta botját a nyeregkápa sallangjából s elébök lépett. 
- Teszitek le a fejszét!? 
Alig végezte be szavait, botja erősen meglódult kezében Iszály 
fejszecsapásától. A ficzkók megtámadták a szerzetest, kinek kezében alig 
fordult egyet botja, mind a két fejsze a mocsárba hullott. 
Puszta kézzel rohanták meg. Támadásuk oly gyorsan történt, hogy a 
botnak alája szökhettek s a szerzetest két oldalról ragadták meg. Ez eldobta 
botját és a két sihedert vállánál fogva fölemelé, mintha apró gyermekek lettek 
volna. 
- Szétmorzsollak benneteket, ficzkók! 
Fogása alatt a két ifju fölszisszent fájdalmában. Miklós magyarul 
kiáltott föl: 
- Ezért meglakolsz, barát, akármilyen erős légy. Megmondom Mózes 
bátyámnak: bántottál bennünket. Az nem fél tőled! 
- Ki az a Mózes? 
- Az én bátyám, Ágoston barát. 
- Hát te ki vagy? 
- Beregi Miklós. 
- És a társad? 
- Dragan Iszály. 
- Honnan jöttök? 
- Andódról és Ondódról. 
A szerzetes maga felé kényszeritette a fiuk arczát, mélyen 
szemökbe nézett. 
- Mit hoztok? 
- Székely edényt, eladóra. 
- Nem kell az itt senkinek. 
- Dehogy nem kell. Szép edényt hozunk! 
- Melyek az utban maradnak. 
- Nem maradnak. 
A szerzetes erős fogása alatt a két fiu ujra felszisszent. 
- Ereszszen el bennünket, visszamegyünk az erdőhöz csapófáért, 
azzal kiemeljük a kólyát. Sietnünk kell! 
- Ugy-e, most már nem gorombáskodtok? 
- Erősebb vagy; de ne várd, mig csapófánk lesz! 
- Ujra kezdenétek a verekedést? 
- Az nem lenne máskép. 
A szerzetes mosolygott. 
- Ne fáradjatok vissza, gyerekek, megfogom a kólya rúdját, ha 
megmozdulna. 
A kólya nyikorgott a huzás alatt, a kerék tengelyagyig levágódott; 
de a szerzetes minden erőlködés nélkül a gát közepére rántotta. 
- Haladjatok vele! - riadt az elámult kólyásokra. 
- Hát a fejszénk? 
- Megtaláljátok, ha visszafelé jöttök. Bécsbe nem szabad fegyvert 
vinni a parasztnak. 
- Mi szabad székelyek vagyunk. 
- Annál inkább. 
Miklós elébe lépett. 
- Barát ur, köszönjük emberségét, Mózes bátyám előtt nem 
panaszkodom, hanem megdicsérem. 
- Haladjatok! Előre! - volt rá a válasz. 
A két fiu engedelmeskedett. A kólya kerekeinek nyoma tovább haladt 
a gát tetején. 
A szerzetes összefonta kezét s ott állott mozdulatlanul, mint a 
magányos oszlop. A kólyásokat már nem látta, csak a kerék nyikorgása 
hallatszott, mégis utánuk nézett s midőn a hang a távolság miatt odább neszelt, 
megindult. 
Azonban nem arra vette utját, a merre előbb tartott; hanem a fiuk 
után. Az öszvér kantárszárát fölfogva, visszafordult gyalog Bécsnek. 
Egész lényén nagy boldogság ömlött el. Fejét mélyen hajtá, mint a 
ki erősen gondolkozik, csak néha vágta fel gyorsan, mint a csataló s szeme 
ragyogott a kámzsa bóbitája alatt. Elmerengett gondolataiban, mint a kit az 
öröm tulságos érzelmei rohannak meg s öröme tüzénél melegszik. 
A közelből kürtszó hangzott, a kürtszót több kürtszó követé. A 
szerzetes fölriadt merengéséből. 
- Az utak elzáratnak, a császár kiséretével együtt hazatérőben 
van. E ficzkók még valami bolondot követnek el együgyüségökben, jó volna 
sietnem, - mormolá s öszvérére pattant, mely gyorsan iramodott el vele. 
Későn érkezett. 
A gát végénél kezdődő mezőn már nehéz lovasok állottak az utak 
torkánál. A közlekedés meg volt szüntetve, mig az udvari kiséret elvonul. 
A két fiu azonban ott rekedt a mező közepén. A kólyának egyik 
kereke örökre felmondta a szolgálatot: összetört s a kólya féloldalt dülve, 
mint a szárnyon lőtt madár, ott rekedt, rudjával Bécs falait fenyegetve. 
Az odavágtató lovaskapitány látva a kólya mozdulatlanságát, 
szitkozódott és káromkodott; de a kólya állott rendületlenül. A két ficzkó 
szájtátva bámulta az aranyos vitézt, ki olyan ropogós káromkodást vitt 
véghez. 
Arra nem volt ideje a kapitánynak, hogy onnan eltávolitsa őket és 
maga állott a kólya elé, kivont karddal. 
- Ez otromba járómű - dörmögé - vagy szerencsémet, vagy 
szerencsétlenségemet okozandja: a figyelem rá fordul. 
A vadászcsoport közelgett. 
Elül tizenkét kürtös fujt sima, hosszu rézkürtökön valami 
közönséges indulót, egyenlően megnyujtott ütemekben. 
Utána lovas testőrség szakasza következett, majd a solymárok 
tollas kalapjukkal, a főurak hosszuszáru tábori csizmákban, felkötő 
sarkantyukkal; a császár és udvari kisérete hölgyekkel; ujra egy testőr-szakasz 
és hátul, jó távol maradva a menettől, a peczérek, szijra fűzött ebekkel. 
- Hajoljatok földig! - dühöngé a kapitány hátra s ő maga ugy ült 
nehéz mecklenburgi lován, mintha oda nőtt volna. 
A sihederek hallatlannak vették az utasitást, felállottak a kólya 
oldalára, bámészan nézték onnan a ragyogó felvonulást. 
Arról fogalmuk sem volt, mily helyzetbe jutottak akaratlanul. Mit 
tudja az egér, magtárpadlót-e, vagy bársonyszőnyeggel teritett drága 
fabutorokat rág fogaival? A havasokon érezték, ha fujt a hideg szél s egyszerü, 
egyenlő körben élve, e társaság ősi, romlatlan kincsét hozták durva zekéjök 
alatt: az önérzetet. 
Bámulták, mint vásárokon bámulták a medvetánczoltatót. Szivük 
érzelme, üres fejük gondolatfutása nem érzette, nem értette ama magas hir 
jelentőségét: egy hatalmas császár jön kiséretével. 
I. Lipót magas, sovány alakját a testőrök elvonulása után már 
látta a kapitány. A császár száraznak látszó keskeny arczát feléje forditotta, 
mit szögletes hosszu álla élessé tett és hidegnek tüntetett föl. 
A császár nevetésre fakadt. A kocsija mellett léptető lovagnak 
intett: állitsa meg kiséretét. 
A kapitányt verejték lepte el a nem várt fordulat következtében s 
jól hallotta, midőn Lipót egyik urtól kérdezé: 
- Ösmeri ön a kapitányt? 
- Ez Dorn Henrik, felség, a nehéz lovasság első osztályából. 
Lipót a kapitány felé fordult: 
- Dorn kapitány, miféle látványban akar bennünket részesiteni a 
háta mögött álló ösmeretlen suhanczokkal és e különös járóművel? 
A kapitány fogai vaczogtak a meglepetéstől. A császár őt nevén 
szólitja! Alig birta elrebegni válaszát: 
- Kegyelem, felség! Itt találtam őket. 
A helyzet érdekessé kezdett válni. Lipót intésére az udvar 
kegyeltjei egy csoportba verődtek, az ösmeretlen látvány szemlélésére. 
A két fiu azonban nem értett az egészből semmit. Nézték a 
sólymokat tartó apródokat s ezeket tartották a vadászkiséret 
érdekességének. 
I. Lipót osztrák császár, kit az osztrákok nagy Lipótnak neveztek, 
egyike volt amaz uralkodóknak, kik ama nagy uralkodócsalád szövetségéhez 
tartoztak, mely mint család és katolikus egymással szövetségben élt, nem egy 
izben faja és népe érdekei ellenében. 
Az ugynevezett „caezári társaság” ekkor élte izmosodó korát. Ez 
emberek - por és hamu, mint az ókor bibliája mondja - fejükön hordva a nemzetek 
koronáját, hatalmuk mellett bizonyos ködszerü fénynyel voltak a nép szemében 
övezve. Mint a vallás, melynek érző szálai a hitben olvadnak föl, mint 
reménypárái az érzelmeknek; a vele egyedül testvér: a lélek eszményi 
dicsőségében. 
I. Lipót is hitte a lélek halhatatlanságát abban az értelemben, a 
mint a vallása tanitá. Ez óriás, fátyollal boritott eszményi világban szeretett 
elmerengeni, s többre becsülte egy ékes szavu pap előadását, mint az ágyuk 
dörgő zenéjét, a csaták véres szomorujátékát. 
Az ő kezében volt letéve a világ egyik birodalmának sorsa, oly 
korban, midőn egy szomszéd állam, a megtépett, de gazdag Magyarország át volt 
alakulandó. 
Neve és kora vérbetükkel lenne fölirható Magyarország 
történelmének lapjára, ha nem tudnók azt, hogy egy ember nagysága mindenkor 
kicsiny, s azt a nagyságot mily rokontényezők szolgáltatják. 
I. Lipót szerette a politikát és a koczkajátékot. Mint ember 
igyekezett jó lenni s ez utóbbi tulajdonsága miatt házi pénztára nem egyszer 
üres állapotban volt. 
A két fiu neveletlensége, kik sapkájukat fejükön tartották, 
tetszett neki; pedig vadászatain szigoru pontossággal hajtattak végre a 
czeremóniás szabályok, hogy sokszor minden lehetett volna, csak vadászat 
nem. 
Egyik minisztere mély hajlás közben kérdé: 
- Felség! Kegyeskedik elrendelni e pórfiuk megszólitását? 
- Hivja őket elém. Tudni akarom, kicsodák, honnan jönnek. 
A miniszter beszélt a két fiuval, Lipót mosolyogva hallgatta. 
- Ah! - kiáltott föl - Erdélyből jönnek? Akkor idegenek hozzánk. 
Erdély még nem a miénk, s szivesen kell látni, urak, ha érdeklődésünket 
felköltötték! Mi czélból jöttek hozzánk? - kérdi a minisztertől. 
- Valami rokont látogatni, felség. 
- Ki az a rokon? 
- Ugy mondják, Beregi Mózes. 
- Ki ösmeri az urak közül? 
Senki sem felelt. 
- Valami szegény ember lehet, vagy polgár. Ezeknek általánosan 
ösmert nevök nincs - mondá egy ur a kiséretből. 
- Mit hoznak? 
- Cserépedényt, eladás végett. 
- Ez pompás! Urak, csináljunk vásárt, vegyük meg ez edényt! Magam 
is viszek gyóntatómnak, ki azt hiszem, nem fog érte haragudni, hogy ez egyszer 
nem aranyedénynyel kedveskedem. 
A két fiu hozzá fogott a kólya tartalmának kiüritéséhez s mikorra 
kiürült, egy darab sem volt a földön, hanem kézben. 
- Urak és hölgyek - mondá Lipót - aranynyal fizessük az 
edényt. 
Ez időben a kiséret szélén is lejátszódott egy másik kép. Az 
öszvéres szerzetes átjutva a katonai körzeten, megszólitá a 
testőrszázadost: 
- Tiszt ur, vezessen a felséghez. 
A százados rá nézett a hatalmas alaku egyszerü papra, kit ugy 
látszott, mintha nem ösmerne meg. 
- Tiszt ur! folytatá a szerzetes - látja ön e jelvényt? - És 
szétnyitotta mellén a csuháját, mely alól egy aranykereszt a császár 
arczképével tünt elő. E fejedelmi ajándékkal Lipótnak alig három-négy bizalmasa 
birt a papi rendből. 
A tiszt jelentést tett a testőrezredesnek, ki bejelenté a 
császárnak. 
- Hadd jöjjön, mondá Lipót mosolyogva, - egy cserépedénynyel 
megajándékozom. 
A szerzetes mélyen meghajolt előtte. 
- Jó, hogy jön, Mózes atya. Vásár van. Önnek is meg kell nyitni 
erszényét. 
- Felség! - válaszolt a megszólitott, - ösmerem ez edényt, ott 
készülnek, a hol én születtem. E két fiu hozzám jött. Az egyik, régi barátomnak 
a fia; a másik, testvéremé: édes öcsém. Felség! örülök, hogy ezek a jövevények 
jó kedvre hangolták, s ennek emlékére egy kegyért esedezem: fogadja el 
ajándékul tőlem e csekélységeket. 
Mózes atya. 
A nemzetek történetében egymást űzi a fény és árny. Karöltve 
járnak együtt, mintha a fáczán fészkébe venné a baglyot; a holló versenyre 
hivná a rigót; az aranyt rozsda lepné, a gyémántot emésztő gombák pusztitanák. 
Nincs másképp! A csók sem mindig édes, van az örömnek méze, mérge, bánata: mert 
a jogot elgázolja az igazságtalanság; a módot meglopja az irigység; a 
bátorságot leveri az árulás és végre: lakodalmi tort ül a szép felett a 
rút. 
A harang nem bug, nem kong, nem cseng, ha nincs ki ércznyelvét 
lóbázza. A nemzetek emberekből állanak; az emberek pedig némely korban alszanak 
s ugy tetszik, mintha légmentesen el volnának zárva az indulatok, (néha a 
tenger is mozdulatlan) vagy kihalt volna belőlük az eszmény, a mi nélkül kor, 
nemzet, nép, ember nem élhet; mi a léleknek levegője, nemzetek, népek, emberek 
lángolása: mit ujra fakaszt a jövő, ha int - ébredőre. 
A bécsi Szent Ágoston kolostor nehéz tölgyfaajtója csikorogva 
nyilt ki, s rajta a rendfőnök nehéz utazó-kocsija gördült be, egy szép, fiatal 
szerzetessel. 
Történetünk kezdő idejétől számitva, ez a közönséges eset 
megelőzte ezt harmincz, harminczöt évvel. A rendfőnök erős botra támaszkodva 
lépett ki kocsijából, a szerzetesek valódi örömmel fogadták a főpapot, ki a 
rendnek apátja, azon kivül uralkodó családhoz tartozó herczeg volt. 
A rend tagjai mély tisztelettel viseltettek irányában, tekintélye 
őszintén el volt ösmerve bennök. A szerzetesek az apátot közönségesen, János 
testvérnek szólitották, s minden további czimezés meg volt tiltva a rendfőnök 
által. 
Az apát alig szállt le kocsijából, minden szerzetes ölelésére 
sietett, és azután, midőn az apát már czellájába vonult a vele jött 
szerzetessel, mindnyájan a kolostor udvarán maradtak még, a kapu nyitva állott, 
mintha vártak volna valakit. 
Rövid idő mulva a napos testvér csengetyüje megszólalt, s hivta 
őket a kolostor tanácstermébe, hol ekkorra az apát, az őt megillető magasabb 
széken ülve fogadta a bevonulókat. 
A szerzetesek némán foglalták el helyeiket, a komorságig rideg 
egyszerü teremben, melyben a pallótól kezdődve egy erős, idomtalanul faragott 
keresztfa állott, oda támasztva a falhoz, tetejével csaknem a menyezetig érve. 
A keresztfán a keresztények Istenfiának szobrát tövis koszorujával müvészi kéz 
faragta, valószinüleg egy a XV., XVII-ik század nagymüvészei közül, kik az 
ugynevezett: „északi faragvány-müvészet”-nek hatalmas alakjai valának, semmivel 
sem kisebbek az akkori festőmüvészeknél, szobrászoknál. 
A faragott vértanukoszoru fölött, egy másik, természetes gallyból 
font koszoru is volt, mása az eredetinek, Jeruzsálem fáiról. 
E teremben e keresztfa, e tövis koszoru volt az egyetlen fényüzés: 
a hitnek alvó képe; keresztényi jelző az igaz vértanuságról. 
És e komor teremben, becsukott tüzanyagnak látszott az a hatvan 
főből álló szerzetes csoport, melynek csaknem minden tagja a nagy értelem, a 
nagy testi erő fölött rendelkezett s talán ezekről elmondaná a bölcsész: 
- Éjszakában mécs; sötétségben világosság az ember! 
Az apát fölállott székéről, a szerzetesek követték példáját, és 
némán hallgatták szavait. 
- Testvérek! Ő szentsége a pápa, áldását küldi rendünkre és 
mindnyájatokra. Azt kivánja: „Zöldüljön a fü a réteken, kalásztenger boritsa a 
rónát, erős legyen a munkás karja; teremjen só, ércz és drágakő hegyeink 
méhében, halak milliói lakozzanak a folyók ágyában, boldog legyen a nép, 
segitve az elhagyott, legyünk boldogok ezek szemlélésében mi is: a kik 
szeretjük az embert, a hazát, az Istent.” 
A szerzetesek Ament mondottak az áldásra. 
- És most - folytatá - foglaljátok el testvéreim, székeiteket. 
Gyülést fogunk tartani, a melyen beszámolok római utamról és arról a 
veszteségről, mi rendünket ez utunkba érte. Jelentésemet e naplóba fogjátok 
találni, - az asztalon fekvő pergamen csomóra mutatva, - olvashatjátok, 
gyönyörködjetek benne. A veszteség, mely bennünket zarándok utunkba ért: a 
kegyes Lucián testvérünk elhunyta - hamvait Olaszhon homokja födi. Egy olajfa 
tövéhez temettük, melynek gyökerei az ő elmult gondolatait szivják föl, 
hirdetvén a békefának levele a kegyességet, a békességet az emberek között. Az 
örök világosság fényeskedjék hamvai fölött. 
- Amen. - Zúgták a szerzetesek. 
- És most felhivlak benneteket testvéreim, hogy Lucián testvérünk 
helyére a rend titkárát válaszszátok meg, a ki méltó legyen arra a fényes 
kitüntetésre, mint a milyen az elhunyt volt hosszu ideig. E választás jogotok. 
Válaszszátok a legérdemesebbet közületek, elrendelem a titkos szavazást. 
A szerzetesek minden vitatkozás nélkül szavaztak, és a 
pergamenszeletek felolvasása után kitünt, hogy azokon egy kivételével egyforma 
név volt felirva. 
- Minden szavazat Mózes testvérre esett, - hirdeté ki a szavazatok 
eredményét az apát. - Az egy ellenkezőt azt hiszem, maga irta. 
A szerzetesek, meleg vonzalom kifejezésével néztek az apát mellett 
álló ifju szerzetesre, ki elsápadva hallá a választás eredményét. 
Az apát a fiatal szerzeteshez szólott: 
- Hallottad a szavazás eredményét Mózes testvér! Szólj, és köszönd 
meg testvéreid bizalmát. 
Az ifju magas alakja fölegyenesedett és remegő hangon kezdett 
beszédéhez: 
- Testvéreim! Az érdemetlent érte kitüntető bizalmatok. Mikor, 
mint beteg fiut, az utcza sarából falaitok közé hoztatok, gondolni sem mertem, 
hogy egykor soraitokban állok és később - már ily korán - a legmagasabb állásra 
juttattok, mit jogaink alapján adhatunk. - Ne itéljetek el, ha mindnyájunk 
előtt mint hü szolgája hitünknek, meggyónom lelkem betegségét, mit sem 
levetkezni, sem magamból kiirtani nem birok, a mi nő bennem, mint az élet, a 
földdel takart magban. - Ha álomra hajtom fejem, álom nem jő szememre. Ha ébren 
vagyok, álmodom; ha forróság gyötör, hűsit; ha hidegség marja arczomat, annak 
melegsége áthatja minden idegem. Mig imádkozom s keresem elmém világánál Isten 
oltárát, kis házat látok egy szük völgyben; ha fellegek titkát fürkészném, 
cserényt látnék sik pusztában. Mi ég felé tör bennem, aláhuzza e föld s 
kéteskedem: nem a föld-e, az ég! Számnak talán nem volna édes a pünkösdirózsák 
szirmairól gyüjtött méz; de édes ott a levegő! andalgó zene az ott üvöltő szél. 
- Behoztatok közétek, hol csak Istennek vagyunk adósa, mégis oda jár gondolatom 
szárnya, hol rab, szolga agg nemzetem s népe, faja természetével ellenkező, 
lépcsőzetes társadalmi állapotban nyög, idegen kéz alatt. Szerelmes vagyok: ez 
a betegségem. Kiolthatatlan lánggal ég bennem: a honszerelem. 
A szerzetes itt szünetet tartott, majd emeltebb hangon 
folytatá: 
- Ez talán bűnöm és a bűnös érdemetlen bizalmatokra. 
A szerzetesek meleg szeretettel vették körül a lelke titkát 
föltáró szerzetest. 
Az apát vette át tőle a szót: 
- Ennyi a gyónásod, ez a bünöd, testvérünk? Nem bűn az, hanem 
ösztön, vérigazság. A föld egyforma vastag mindenütt; a vizek habot hajtanak, a 
hol a nap melege óvja a jégkéregtől: a fák leveleiken, gyökereiken szivják be 
az éltető eső páráját a földnek minden pontjain: a költöző madarak mégis 
fészkeikre térnek. Miért oda? Minek keresik föl azt? - Mert otthon vannak, 
testvérem. A föld régi, az ember is régi, a madárfészek is az! S mig föld, 
ember, madárfészek leend: élnek a fajok, nemzetek, a család, a haza, s 
megnépesül a madárfészek. - Capistranói János 600 keresztes bécsi ifjut vitt le 
a nándorfehérvári győzedelmes csatához. Várj és légy résen! Ki hazájáért 
lelkesül, arra sok munka vár. Addig élj boldogul közöttünk. 
- Amen - morajlott helyeslőleg. 
Másnap este a választás után az apát magához kérette titkárát s 
örömmel mondá neki: 
- Mózes testvér, szerencséd meg van állapitva. Ma délután ő 
felségénél voltam, jelentést tettem római utamról. A császár jó kedvében volt s 
felhasználva az alkalmat, elbeszéltem, mennyire megnyerted a pápai udvar és ő 
szentsége tetszését. Kérdezősködött családod felől, mondtam: hogy egyszerü, 
Beregi Mózes vagy, kinek nemesi palástja a kámzsa. A császár elgondolkozott, 
midőn megtudta utóbb, hogy erdélyországi vagy, s azt mondá: „Ez országgal 
czéljai vannak házunknak.” Később tudtomra adta, hogy látni óhajt, s ma esteli 
tizenegy órakor a császár gyóntatója, Müller jezsuita testvér hozzá fog 
vezetni. Légy készen, öltsd magadra durvább kámzsádat, agyaddal fényeskedj 
közöttük. 
- De, - mondá meglepetve az ifju szerzetes - hasznomra válik-e, ha 
ő felsége kegyeibe fogad? 
- Mindenesetre hasznodra válik, testvér. Mi, a kik császároknak 
nem születtünk, jobbágyai vagyunk: a szolgák szolgája, ki minél többet 
segithet, annál inkább él fogadalmának. Menj bátran! Császár kegyenczének lenni 
irigylésre méltó állapot, az birhatja a jó tettek bőség szaruját. 
A fiatal szerzetes rövid idő alatt bizalmasa lőn Lipótnak, ki csak 
papi társaságban találta jól magát és egyetlen vágya volt tovább tolni 
birodalmának határait. 
E tipegő járásu, petyhüdt husu császár két hatalmat ismert 
birodalmában. Az egyik megbocsájtott minden bünöket hite szerint s ő egyénileg 
igy nem érezte magát bünösnek. A másik hatalom a császárság volt. Érezte, látta 
önmagát e tudatban. Ha lábait köszvény kinozta, vagy melle sipolt, elővette a 
bibliát, imádkozott. Környezete jónak ismerte; bőkezü volt mindenkihez, kik 
közel állottak hozzá. 
A biblia lapjainak forgatása, a tudós férfiak vitatkozása, a 
tudat: hogy ő a császár, sok olyan dologra tanitá, a mit más halandók nem igen 
tudnak. Tudta, hogy az Isten messze van, ő pedig a birodalmában. Mindennap lába 
előtt látott görnyedni viharverte hősöket, kik hadakat vezettek nevében; ezt 
tudva, élt és uralkodott ugy, hogy az osztrák történelem „nagy” előnévvel 
tisztelé meg. 
De éppen egyéni jósága teremtette meg azokat a féktelen vágyakat, 
mit miniszterei, tábornokai, kegyeltjei üztek a gazdag prédáért, mi különösen 
Magyarországon, Erdélyben oly bőven találkozott részökre. 
Egy összhangzó, vágyakkal telt összeesküvés volt kormányzó 
testülete, előkelőbbjei, utolsó zsoldos katonája. A vágyak összhangzása, az 
érdekek egyenlő iránya anyagias czél felé tört s ezért: a jogot eltiporta a 
kétszinüsködés; a reményt kijátszotta a furfang: az itélő birák kofák, gyávák 
voltak s nem pirult arczuk, midőn a magántulajdon elkobzásának jogát 
itéletükben kimondták, itéletüket megindokolták: hogy földönfutó legyen az, ki 
mindnyájukért küzdött s annak dus javában az áruló, a hóhér, a hazug győző 
fürödjön. Ez eljárás kalmár versenyhez hasonlitott, az is volt: történelmi 
méretekben. 
„Szerezzen mindenki magának s ne kérjen tőlem.” Ez volt Lipót 
felelete, ha valamelyes kapzsiságról értesült. Csak jó és hozzá hü kezekben 
maradjon szerinte s őt nem bántotta lelkiismerete, az alkalmazott 
eszközökért. 
Meghitt körében, pap bizalmasai előtt idézte a bibliának azt a 
mondását: „A földi tulajdon vándorol egyik gazdától a másikhoz. A földön semmi 
sem állandó.” 
Beregi Mózessel egy izben hosszas vitát kezdett a császári 
állapotról. 
- Az uralkodók - mondá - nemzetek atyja. Igy volt, igy lesz. 
Változhatnak a formák; de uralkodók mindig lesznek. 
- És az apák mindenkor bölcsek, - hagya helyben Lipót szavait a 
szerzetes. 
- Az apák igen, de az uralkodók nem mindig. D., az ön apátja mondá 
nekem, hogy kegyed mily ügyes vitázó, bonczoljuk e tételt. Az apáknak szükségük 
van, hogy bölcsek legyenek, mert ők nevelnek: de az uralkodók kormányoznak. Mit 
gondol? Nem helyesebb-e születni uralkodónak, kit kész trón vár, melyre csak 
föllép, mint a ki trónt csinál és arra fölhág? 
- Trónra születni, felség, a szerencse széterjedése, mihez többet 
tenni nem lehet. Trónt alkotni, dicsőség; de a korona csak bölcs és jámbor 
kormányzás után fénylik mindkét esetben. 
- Bölcsen? Jámborul? Tévedés ezt kivánni. Az emberi óhaj más, mint 
az uralkodói kötelesség. Az embernek fáj, ha körme alá egy szilánk furódik; ha 
husába tövis fészkeli be magát. Egy család sir, ha gyermeke meghal. Egy község 
rémülve fut össze a földrengéstől, vagy ha tüzet jelez félrevert harangja; a 
pásztor busul a nyáját őrző eb vesztén; harczosnak bajtársa dülte fáj; egy 
országnak lehet bálványa, mely szive hurjaival játszik; embereknek, családnak, 
országnak lehet fájdalma, jajja, keserüsége; öröme; de mije van az 
uralkodónak? 
- Jó lelke felség, mely ha megérzi a bajt birodalmában, akkor az 
uralkodó birja népe lelki kincseit. 
- A baj kétféle, szent életü férfiu. Az uralkodónak nem baj az, a 
mi baj az embernek. Az uralkodó kezében egy szép hadsereg kavics, a mit bibor 
parittyájából kidob. A parittya erszénye egy óriás fogalomból áll: a felség 
fogalmából s midőn a várfalak tövétől a lőrésekig emelkednek a hullák; büszke 
árboczu hajók nyüzsgő harczosai tenger fenekére sülyednek; pánczéllal vértezett 
hadseregeket golyó, kard, döghalál pusztit; az uralkodó kabátjáról leesik egy 
gomb, mit ujjal cserélnek fel siető ujjak: egyértékü mind: a gombot tükrözni, 
az embereket jutalmazni kell! Ennyiből áll az uralkodó baja. 
- Felség! Ha ez igy van, akkor az uralkodók emberek koponyáiból 
iszszák a tejet, eczettel higitják a tintájukat, biztató szavuk a halál 
kaszája. A szobrászt csontváz faragásával bizzák meg, a festőt az alkony 
rajzolásával, melyhez ők ülnek az enyészet mintájául! A költő halotti tor 
dalára irja szövegét és a hegedü, a sip, a czitera zenéje igy szól kezeikben: 
Hu, hu! hu, hu! 
Lipót kaczagott s utána mondá a szerzetesnek. 
- Hu, hu! hu, hu!... Nincs másképpen, aligha lesz valaha 
másképpen. Lefestettük az uralkodói fogalmat elég hiven, milyennek találja, 
szent életü férfiu? 
- Borzasztónak, felség, mint a tüz-esőt. 
- És ez igy van mindenütt. Akár fekete, akár vörös, vagy fehérbőrü 
uralkodói fogalomról van szó. 
- De felség! ez nem lehet igy s ha igy volna, mi enyhiti? 
- Az ember, szent életü férfiu! a ki gyakorolja az uralkodói 
jogot. Az embernek piros a vére. Nemzedéke születésekor, annak sirásánál is 
melegszik, és ha légy száll a bölcső fölé, védi tőle; ha füst megy a szemébe, 
könyezik; a ködtől köhög; tavasz melegétől áradozik a szive; bübájos zenét 
talál e szóban: szeretlek. Az ember érző lény, az uralkodók emberek. E 
természetes állapot enyhiti ama fogalmat. 
- Felséged, bölcs ember. 
- Szeretnék az lenni, és mi csak lelki dolgokkal törödjünk, Mózes 
atya. Önt szeretni fogom. Szükségem van ékes magyarázására. Hol a bibliám, 
kezdje meg olvasását. 
Mózes atya éjféltájban lépett ki a császári udvar kapuján. A 
szolgálattevő tiszt megszólitotta: 
- Ne kisértessem haza, tisztelendőségedet? 
- Köszönöm, tiszt ur. Egyedül szoktam menni. 
A város keskeny utczái közé benézett a hold, a gönczölszekér még 
helyén állott, Beregi Mózes fölnézett a telt holdra és nagyot ásitott. 
- Azt hiszem, mai beszélgetésünk megösmertette velem a császárt. 
Velünk imádkozik, hittani tételek fölött vitatkozunk és akkor - ember; azontul 
- uralkodó. Rossz bolygó kiséri hazám csillagát, érzem magam is, hogy az 
ösmeretség sorsom ágya lesz; de akárhogy legyen, csak hazámé válnék jóra. Mi 
ránk, papokra, szüksége van az embereknek - a császár nem kevéssé irtózik a 
pokoltól, és én hazám boldogulásában találnám menyországomat. 
Sokáig nézett kelet felé. Merengéséből egy magyar: „Dicsértessék a 
Jézus Krisztus!” szakitá félbe. Oda nézett, a merről a köszöntés jött. 
Magas, sovány ember állott háta mögött, ki ugy látszik, követte az 
uton. 
Az embernek nagy, nyusztprémes kucsmája alól csak vastag, ágaskodó 
kurta orra, vékony, hosszu száj-szélei, kiálló széles álla látszott és a 
vékony, himlőtől ritkitott néhány szál, vörös-szőke bajusz. 
A nyakig gombolt mente, a meggyszin posztónadrág, a sarkantyus 
cserzett bőr-topánka, bár előkelő lengyel vagy magyar urat mutatott, de ez mind 
oly bő volt gazdájának, hogy e toprongyos kinézésű alakot, széles görbe 
kardjának komolysága mellett is megnevették volna Bécs utczáin, ha nappal 
látják, esetlen, kaszálló lépéseivel. 
Mózes atya feje tetejére nézett az embernek, köszöntésére halkan 
mondá: 
- Mindörökké. Amen! Kihez legyen szerencsém? 
- Nem ösmersz barátom? Ugy-e elfeledkeztél otthon szenvedő 
barátaidról? 
- Én nem felejtkezem el senkiről; de nem ösmerek rád. 
- Ah, barátom, mert te az igaz uton vagy, csak a lélekkel 
foglalkozol. Emlékezz rám, tudod mennyire szeretlek: Kéri Ferencz gróf vagyok, 
Kaboldról jöttem látogatásodra. 
A szerzetes sokat hallott másoktól Kéri Ferenczről, valamikor 
találkozott vele Magyarországon: de hogy semmi barátság nem volt közöttük, ezt 
jól tudta. Azonban mellőzte állitását s nyájasan kérdé tőle: 
- Mivel lehetek szolgálatodra, ha már barátodnak ösmersz? 
- Annak, kedves barátomnak. Örülök, hogy közöttünk van egy ember, 
ki mindnyájunk fölött áll s bámuljuk hatalmát. 
- Ne tulságoskodjál barátom, ezek a szavak engem nem illethetnek. 
Nem jobb volna, ha holnap reggel fölkeresnél a kolostorban, ott megakadna a 
falba, émelygős dicséreted. 
- Maradjunk itt, kedves barátom, nem eresztelek el, mig kérésem 
elő nem terjesztem. Hiába háritod a dicsőséget magadtól, megillet. Ma te vagy a 
leghatalmasabb magyar ember: te barátja vagy ő felségének, a császárnak. 
- Ohó! Kéri Ferencz. Nagyon balul itélsz, ha te barátjának 
képzelsz. Lipót császár nem tür barátokat maga körül, néhány papot csak kedvel, 
ennyi az egész. Mert, Kéri Ferencz! a ki hisz, az boldog; Lipót császár pedig 
hiszi: hogy mi közvetitői vagyunk az égieknek a földiek javára; vagy a 
földieknek kieszközöljük az égiek kegyelmét. Máskülönben, be- és kijárok az 
ajtón, mint az eb, a mely nem kér soha semmit s ha vetnek valamit részére, 
odább áll véle; ha nem vetnek, azért ujra bemegy a nyitva hagyott ajtón. Nos? 
Én még be sem megyek, ha nem hivnak. 
- De mindig hivnak, barátom. Tudjuk mi, hogy a császár kedvetlen, 
ha kevesebb, vagy több időre eltávozol Bécsből, és alig várja visszajöttödet. 
Én csak benned bizom, hallgasd meg a császár hű alattvalójának kérését. 
- Szivesen hallgatom. 
- Barátom, nem magam jöttem Kaboldról Bécsbe. 
- Talán feleségeddel együtt? 
- Az már megtért ősanyánkhoz, nyugodjék békében; hanem fiamat 
hoztam magammal, Gotfriedet. 
- Nem találtál magyarabb nevet neki, barátom? 
- Már a nagy név kiválóság. 
- Ugy látszik, érted az emberek gyöngéit. 
- Csak tapasztaltam. 
- Miért hoztad fiadat magaddal? 
- Azért, kedves barátom, hogy a te jóságod segitségével ő felsége 
testőrei közé fölvétessék. 
- No, ebben én alig lehetek segitségére: nem vagyok katona. 
- Pedig benned bizunk. 
- De mit akarsz te fiaddal a testőrök között? Az osztrák udvar 
testőr-százada közönséges katonákból van összeválogatva s hogy fiad, legalább 
testőr-apród lehessen, ahhoz szükséges, hogy a hadicsapatoknál főtiszti rangot 
viseljen. 
- Legyen fölvéve egyszer, meglásd: fiam ott fogja magát tisztté 
felküzdeni. 
- Mit tud a fiad? 
- Többféle nyelveket. 
- Ez sokat ér. 
- Tud biztosan lőni. 
- Ez, szerencséje. 
- Kitünően viv karddal, tőrrel, alabárddal. Jól üli a lovat, és jó 
tánczos. 
- Ezeket mind tudják a testőrtisztek, de mind ezek a magyar embert 
nem képesitik testőrségre. Mit tud még? 
- Tud alázatos lenni följebbvalója előtt; tud csuszni, mászni a 
hatalmasok lábainál; tud hű lenni, nem kérdve, nem birálva a rábizottakat. 
A szerzetes undorral fordult el a beszélőtől, ki szerencséjére nem 
látta a félsötétben a mély megvetést, mely a szerzetes arczán végigvonult. 
- Kedves barátom - folytatá Kéri Ferencz - ne forditsd el fejedet 
a hallottakra, magam neveltem ilyennek. Ki haladni akar följebb, e 
tulajdonságok nélkül föl nem ér. 
- És fiadnak vére hajlik ezekre, a miket mondtál? 
- Kicsiny kora óta figyelem a természetét s ilyennek találtam, 
ezek legjobban kinyitják előtte az ajtót. 
- Tőlem azt kéred: legyek kapustok. 
- Esedezem hozzád, nagy férfiu. 
- Vannak neked barátaid Kéri, a kik szintén megtehetik ezt. 
- Hidd el, senkim sincs, vagy csak olyan kicsinyek, mint magam 
vagyok. Te más vagy, mint a többi, hogy mily nagyra becsülnek, bizonyitja e 
levél, mit tisztelőid küldtek. 
A szerzetes átvette s föltörte a levelet. Ajánló sorok voltak 
azok, aláirva Magyarország két nagy hősétől, kiket fél Európa ismert: Zrinyi 
Miklós gróftól a költőtől; öcscsétől Zrinyi Péter gróftól. A szerzetes némán 
hajtá le a fejét. 
- Mit akarnak ez urak fiaddal? 
- Azt akarják, hogy emelkedjék és bizhassanak benne. 
- Más czéljaik nincsenek? 
- Semmi egyéb, azt mondták: „Bár több magyar fiu volna ott.” 
A válasz után, a szerzetes szótlan maradt. Ugy látszott, készebb 
volna az ajánló sorok elvetésére, mint teljesiteni azt. Majd roppant tenyerét 
Kéri Ferencz vállára téve, szomoruan mondá: 
- Hallod-e Kéri Ferencz? Jól vedd eszedbe, a mit mondani fogok: 
fiadat fölvétetem a testőrök közé, ám haladjon fegyvereitek alkalmazásával, 
legyen hű a császárhoz, de legyen hű a magyar nemzethez is: mert ha nem lesz, 
magam fenyitem meg. 
Kéri Ferencz arczán kétes öröm futkosott át, s másnap, midőn Lipót 
elfogadta, térden csuszott elébe az ajtótul asztaláig, hol Lipót és a szerzetes 
állott, és ez utóbbi az ablak felé fordulva dörmögé: 
- Efajta ebalázattól véd papi ruhám. - És megcsókolá olvasója 
végén a keresztet. 
Kéri Ferencz kivánata teljesült, fiát egy pár év mulva Lipót 
testőr-apróddá nevezte ki, mint mondá. 
- Csak azért is, hogy önnek, Mózes atya, örömet szerezzek, ki 
sohasem kér magának semmit. 
Beregi Mózes élvezte Lipót kegyét. Ellenségei támadtak a hatalmas 
miniszterek között is, ez egyszerü pap: nagy eszével, éles látásával tervöket 
sokszor keresztül huzta, mig végre is kegyvesztetté lőn egy pár évre ama 
tetteiért, melyeket a következő fejezetben leszünk elmondandók. 
A halottak nem harapnak. 
Tavaszodott. A gólyák megérkeztek, a hó elolvadt, minden ér, 
minden folyó duzzadva, terülve dobálta habjait partszélein odább, odább. 
A kaboldi vár alatt egy század gyalogság volt elrejtőzve a jegenye 
nyárfák tövénél. A katonák muskétások, alabárdosok voltak s fegyvereiket 
tisztogatták. Az alabárdosok nagyrésze a dárdavas nyakát körülfogó kurta, 
lószőrgallér hiányait pótolta a dragonyosok lovaiból csent sörényből; a 
muskétások puskájuk csövét tisztitották, midőn a vár kapuja kinyilt s azon egy 
szakasz dragonyos léptetett elő, odaállva a gyalogság elé. 
A dragonyosok parancsnoka, sokkal magasabb rangu tisztnek 
látszott, a ki nem szakaszt szokott vezényelni, és a szakasz elárulja, hogy 
válogatott emberekből áll, kiknek fele ügyes altisztből került. 
A parancsnok egy nagytestü, hosszu szakállu ember, megszólitotta a 
mellette álló fiatalabb tisztet: 
- Az őr, azt hiszem, jól vigyáz a falakon, s idejében ád jelt, ha 
a fölfedezett alak közeledik. 1670. ápril 17. Följegyzem magamnak e napot. A 
tegnapi sikerült, a mai jól kezdődik, holnap indulunk folytatni a harczot e kis 
királyokkal, kik feltünő módon lapulnak, és önként rohannak a verembe. 
A beszélő tiszt: Pumilló Salvator, Olaszországból jött az osztrák 
hadsereghez, két testvér öcscsével. E zsoldos tisztek, akkortájban 
legszivesebben keresték föl az osztrák szolgálatot, hol még gyors előmenetelre 
és dus prédára tehettek szert. Pumilló Salvator a dragonyosok ezredese volt 
már, öccsei: „a szakállas Pumillók”, a mint őket nevezték, szintén ezredesek 
voltak a lovasságnál. 
A vár faláról hosszu tülkölés hangzott át a dombvidéken, az 
ezredes idegesen rántotta föl lova száját, és kengyelébe állva nézett az előtte 
elterülő mocsárra, melyben egy papi ruhában öltözött alak gázolt, borzderes 
lovával. 
A szerzetes, ki nem más, mint Mózes atya, a mocsár szélére érve, a 
vár kapuja felé forditotta lova fejét. A ló megkezdte poroszkáló járását, 
melyben a magyar lovak némelyike oly kitünő és e ruganyos járásából gyors 
iramba tud átcsapni egy pillantás alatt, mit forgó vágtatásnak neveznek a 
puszták lakói és versenyt futnak ekkor a repülő vadgalambbal. 
A nyárfasorhoz érve, a dragonyosok kivont karddal rohanták 
meg. 
- A császár nevében foglyom vagy! - kiáltott Pumilló 
Salvator. 
Mózes atya végig nézett a támadón, és megforditotta lova száját, 
mely szilaj vágtatásban tör előre. 
- Azt nem hiszem, hogy a császár el akarna fogatni. A tábornok 
urak, ugy látszik, vadászatra küldték ki e tiszt urakat. Sebaj, ugy-e Hóka? - 
szólott lovához. - Mi elhaladunk ez urak előtt vigan. 
A dragonyosok sora megnyult, mint a délfelé indult vadludak éke. 
Az ezredes az utána lovagló kapitánynyal társalgásba elegyedett. 
- Szoritsa lovát Schwarzenberg! Rugtasson mellém, igy legalább 
beszélgethetünk. E papnak jó lova van, nekem tetszik e szép futás. 
- Mikor ennyi katona üz egy papot, kinek kard sincs az 
oldalán? 
- Sebaj! kedves kapitány. Mi katonák vagyunk és nem kell látnunk 
érzelgőségre csábitó apróságokat. E pap, a veszélyesebb összeesküvők egyike, a 
mint a tábornok mondá, s ő volt, ki lejött figyelmeztetni Zrinyi Pétert, hogy 
ne induljon Bécsbe. 
- Lehetetlen. 
- Nem lehetetlen, sőt többet is elkövetett. Önök, kedvesem, azt 
nem tudják, mire képesek a papok; én megvallom, másként gondolkozom felőlük. 
Olaszországban születtem, hol minden este találkozunk csuhával, mely gitárt 
takar s szerelmeskedni megyen. Nem egyszer megtörténik, hogy a csuha alatt 
hosszu kard lóg, mit összemérnek a fiatal tisztek kardjával. 
- A mi papjaink, Pumilló, különböznek az olasz papoktól és ez 
magyar ember, szigoru vezeklő, ki mindig Bécsben lakott, legkevésbbé vett részt 
a magyar ügyekben. 
- Akárhogy van a dolog, ez embert el kell fognunk; azt hiszem, 
csuhája zsebében viszi az én grófi kinevezésemet, kedvesem. 
- Ön nagyravágyó. 
- Mint minden ide települt földim, kikből már herczegek, grófok, 
bárók lettek boldogult Ferdinánd császár jóvoltából és magas kegyelméből. Miért 
ne sütne rám is az a nap? Miért ne mosolyogna rám is az a szerencse? Bölcs 
Lipótnak kitünő kormányzói vannak. 
- Azt hiszem, Pumilló, az ön grófi kinevezése nagyon siet, lovaink 
alig ha fognak elébe vágni. 
- Dehogy nem, kedvesem. Lovam kitünő, nápolyi faj, erős és győző. 
Az Alpesek legszebb völgyében legelt először, mely Velenczénél dől az Adriának. 
A nevét egy ottani folyótól vettem. Hajrá! Oglió. 
Oglió erős, kos fejét szügyébe vágta és előtört. 
- Mondtam. Szoritsa lovát, kedvesem. A lippizai félvérek, miket I. 
Ferdinánd fia, a lókedvelő Károly főherczeg honositott meg ezelőtt száz évvel, 
nem birnak a tiszta nápolyi faj jeles tulajdonságaival. De mi az ördögön ül ez 
a barát? Teringettét! én jól megnéztem azt a lovat, láttam sovány oldalbordáit, 
nagy fejét, idomtalan kurta nyakát, ritka sörényét, lompos farkát és azt 
hittem, egy dülő hosszára sem képes futni. 
- Az, Pumilló Salvator ezredes, magyar ló. Megösmertem 
iramodásáról. Az ön Ogliója, mint mondá: erős és győző; a magyar ló 
fáradhatatlan és gyors, mint a fergeteg. Kedves Pumilló, az ön grófsága még 
hozzá sem kezdett igazi futásához. 
- És képes volna azt a két ember sulyának megfelelő papot 
elröpiteni előlünk? Nem, nem kedvesem. Oly teher alatt le fog az roskadni, mi 
pedig beérjük. Ahol van! Nézze! Teringettét, az ön táltosa csendesen megy. 
Utána! Megcsipjük. 
A két tiszt elhagyva a csapatot, gyors vágtatásban rohant a 
szerzetes után. 
Egy gyors kanyarodásra mindegyik kénytelen volt lova futását 
mérsékelni. Széles, némely helyen náddal felnőtt gázlóhoz értek. A nád tavalyi 
volt s száraz levelei zörögtek. 
- Ereszkedjünk a gázlóba, kedvesem, a gázlón tul elcsipjük a 
papot, ha lovaink kidőlnének is. 
Mózes atya önkénytesen lassitotta meg lovát. A támadás okát alig 
sejtette, vagy legalább meg akart ösmerkedni üldözőivel. 
- A pap erősen marad, nem soká utól érjük, kedvesem. Jobbágy 
legyek valamelyik őrgrófnál, ha már nem hallja a kiáltást. - Hé, barát! te 
szentéletü férfiu, ki ugy szalad, mint futóhomok-pusztán a nyul! állj meg, mert 
lelőlek! 
- Elfelejti ezredes - mondá a tiszt - pisztolyaink nincsenek 
megtöltve. 
Mózes atya vissza nézett a gyáva szóra s látta, hogy ereszkedik a 
gázlóba a mintegy harmincz főből álló dragonyos szakasz, a két tiszt után. 
Lassabban ment. 
- Teringettét, ez baj! - válaszolt Pumilló ezredes az előbbi 
feleletre. - Mily gondatlanság, hogy pisztolyaink üresek, e papot szerettem 
volna hátba lőni. 
Alig voltak már tiz lépésnyire tőle. 
- Állj meg czudar pap, mert szakálladat szakállamhoz kötöm! mégis 
átszolgáltatlak a porkolábnak. 
A czudar pap csaknem öt lépésnyire eresztette őket s nyugodtan 
kérdé: 
- Kihez légyen szerencsém, tiszt ur? Ön ugy ordit, mint valami 
éhes szelindek. 
- Pimasz! - orditott Pumilló - e szavadért felnyársallak. 
- Talán kiverte várából önöket Kéri Ferencz, azért olyan 
éhesek? 
- Kéri Ferencz?! Buta. Talán azt hiszed, mert te azt ajánlottad a 
futóknak, hogy hozzá szálljanak, Kéri Ferencz a tiétek? Csakhogy az 
bejelentette Bécsben előre az érkezőket s ki fogják csalni őket az Ágoston 
szerzetesek kolostorából, a te nyomorult czelládból, melyet menhelyül 
ajánlottál nekik, azzal a biztatással: hogy az egyházi terület, pápai védnökség 
alatt. Buta! - Kéri Ferencz fiát ezért testőrhadnagygyá nevezik. 
Mózes atya mélyen elsápadt a hallottakra s hosszu szakállán nagy 
könycseppek gördültek le. A gázlón kiértek. Lova ösztönszerüleg haladt s meg 
volt közöttük az öt lépés távolság midőn a két tiszt felhasználva zavarát, egy 
szemhunyoritással értetve egymást, kivont karddal rohanták meg. 
- Add meg magad, gyáva! - orditott rá Pumilló. 
Mózes atya ismét hidegen válaszolt: 
- Tiszturak, mennem kell. Meg akarom tudni, igazat 
beszéltek-e? 
Egy roppant oldalugrással kitért előlük. 
- Ha! gyáva. Ujra futsz! 
A szerzetes a többszörös meggyalázásra ujra elsáppadt. Kordáját, 
mely a hires „baráthurok”-kal volt derekára szoritva, lerántotta: a korda 
bojtja, az a buzogány forma két, nehéz vas-sulyom, megzudult a levegőben és az 
előre törő Pumilló felé vágódott, kinek lova az ütéstől összerogyva, maga alá 
temette lovasát. 
Az utána vágtató tiszt, a dragonyosok, egy őrületes iramodást 
láttak, néhány percz mulva a barna csuháju lovas porfelhőbe veszett szemeik 
előtt. 
- Átkozott papja, - nyögött Pumilló ezredes, - agyonütötte 
lovamat. Emeltessen fel, kedves Schwarzenberg. Mily csapás volt ez! Mintha 
lánczra kötött ágyu golyó suhogott volna előttem. Szegény Oglió, a mely alpesi 
zabon nőtt fel, szétzuzott koponyával terül és kedvesem, hiszem, hogy ön ád 
helyette szép lovai közül? Oglió megdöglött. 
Mózes atya Bécs külvárosa előtt megbizonyosodott Pumilló 
állitásának valóságáról. Megölelte lovát, szabadon ereszté, és fájdalmas hangon 
kiáltott fel: 
- Egy ember kevés. Nincs, a kivel keservem megosztanám. Oh édes 
testvér! miért nem vagy te itt! 
Lesütött fejjel haladt a kolostor kapujáig, mely az első 
kopogtatásra kinyilt előtte, s czellájába sietett. 
A rendfőnök már várta. A beszélgetés este kezdődött és Mózes atyát 
csak reggel látták attól kijönni. Voltak aztán sokan, kik láttak egy 
szerzetest, hol lóháton, hol gyalog, hol szamárháton haladva; az emberek, 
miután ebben nem láttak semmi különöst, meg sem kérdezték tőle, hova megy? 
Annyi való, hogy Mózes atya, csak egy év mulva tért vissza, akkor is olyan 
állapotban, mintha ez év alatt tiz évvel volna öregebb. 
Lipót császár másnap magához hivatta, de egyébről, mint hittani 
dolgokról nem beszélt vele s ezzel meglátta Mózes atya, hogy az ő müködése 
sikertelen és oly dolgok fognak történni, melyeket csak ő sejtett ezelőtt egy 
évvel. 
Jól sejtett. Lipót éppenséggel nem törődött a rá erőszakolt 
tömeges gyilkoltatásokkal, a kivégzések ekkor tájban vették kezdetöket s Lipót 
akármint zárkózott el az emberek elől, mindenkor ott kisértett azoknak árnya 
körülötte. 
Az irtó hadjárat ekkor kezdődött. Magyarország még nem volt 
Ausztriához csatolva, nem is tudta tartományává sülyeszteni soha; de 
kihasználni vérét, vagyonát, erre alkalma többször nyilt és a szomorujáték 
bevezetése ezek a kivégzések voltak. 
Háladatosabb nemzetet a föld alig hordoz kérgén, a magyarnál, s 
történetünk idejében, Lipót, mint Magyarország királya, előre és hátra tolta 
még az országban, hatalmának mesgyéjét, a mint hadseregének szerencséje 
előkészitette a gyengülő török hatalom rovására. 
A magyar nép fölött pedig hatalmas főurai birtak legnagyobb 
sulylyal, és ezek, bár a köznemességgel együtt jobbágyokul tekintették a 
lakosság nagy részét, izzó tüzzel növelték a népben a fajszeretetet, s csaknem 
hihetetlen egyéni hősiességükkel, példái voltak a nemzeti önérzet 
felszitásának. 
E főurak valóságos uralkodók voltak, azok hibáival és 
igazságtalanságaival, s nem egyszer ellenségei egymásnak; de véröket áldozni 
készek voltak minden pillanatban, hogy a közös elnyomót kiüzzék az országból, 
csakhogy erejök itt ketté szakadt: az egyik az osztrák, a másik a törökhöz 
szitott, egyedül a nép óhajtotta önállóságát. 
A vallás, mely végre is rokon érzelmeket fakaszt, a müveltség, 
mely nyugaton ekkor már virradó félen tünedezett elő, ösztönszerüleg vonta a 
főurak nagyobb részét Ausztria felé: a vele soha nem egyesülhető, vallásban, 
szokásban véle merőben ellentétben álló török ellen, mely összetörte 
királyságát, földulta fényes királyi várát, melynél szebb, melyhez hasonló, a 
nyugaton akkor több nem találtatott s melyről mélabúsan énekelték: 
Romba dült ős Budavára... 
E főurak nem ösmertek alkuvást magyarságukban és hatalmuk 
csorbitásában. Végezni kellett velök, alkudni nem lehetett; de hogyan? 
Nyilt csatában megtámadni őket egyértelmü lett volna Magyarország 
elvesztésével. 
Nehéz lett volna megtámadni nyiltan Zrinyi Pétert, e világhirü 
hőst, ki Ottováczon negyvened magával kezdte meg a csatát 10 ezer török ellen, 
később érkezett másfélezernyi hadával tönkre verte őket. Ki a legerősebb 
puskacsövet ketté szelte kardja egy csapásával, és a kit Európa keresztény népe 
fővezérül szándékozott választani a félhold ellen vezetendő csaták 
vezetésére. 
Ki halála napján sógorával, Frangepán Kristóffal együtt azt hitte: 
hogy nincs bátorsága Lipót kormányának őket legyilkoltatni, ki nem volt 
egyébben bűnös: minthogy kemény vitéz, gazdag és erős magyar volt. 
Életök mindenesetre megmarad, ha nem gazdagok. A kivégzés 
másodrendü kérdés volt, első: roppant birtokaik prédára bocsájtása. - Akadtak 
itéletet mondó birák Magyarországon, kik a feleség élvezeti jogát, a kiskoru 
gyermekek öröklése vesztét előre kimondották: hogy mikorra a hóhérbárd alá 
kerültek a hősök, akkorra már vagyontalan koldusok legyenek. 
A tulajdonjog szentsége czérnaszálon függött. A czérna a birák 
bátorsága és lelkiismerete volt. Elvágták a czérnát, ezzel megszünt minden 
akadály. 
Négy főura volt ekkor fogva Magyarországnak. A vád, mit ellenük 
felhoztak, buta volt és hamis. A négy ember felett mikorra Mózes atya vissza 
érkezett, már ki volt mondva a halálos itélet. Ő az egész évben Rómában lakott, 
és a pápa maga irt levelet a foglyok kiszabaditása miatt Lipótnak. Az Ágoston 
szerzetesek befolyása minden ponton akadályokat állitott Lipót miniszterei elé, 
kik e szavakkal biztatták császárjukat: 
- A halottak nem harapnak. 
Lipót belátta, hogy a holtak igen ártatlan ellenségek és 
rendeletet adott ki, melyben eltiltja a papságnak az államügyekbe való 
beavatkozását; de ama papok ellen, kiket miniszterei veszedelmeseknek jeleztek, 
semmiféle sulyosabb ellenintézkedést nem engedett alkalmazni és midőn Mózes 
atyának az elfogottak érdekében kieszközölt pápai közbenjárására fölhivták 
figyelmét s büntetését kérték, annyit felelt: 
- Hagyjuk Mózes atyát keseregni honfitársaiért, Róma messze van és 
mi itthon vagyunk. 
április 27-én a kapuczinusok kolostorába jókor reggel kopogtatott 
a császári törvényszék megbizásából Pumilló Salvator ezredes. A rend főnökétől 
két szerzetest kért, kik a németujhelyi kivégzésnél a lelki teendőket végezzék. 
A rendfőnök, ki már jól tudta: hogy Zrinyi Péterre, Frangepán Kristófra 
kimondatott a halálos itélet, ugyszintén Nádasdi Tamásra és Bónis Ferenczre, 
nyugodtan vette a fölhivást, a szerzetesek kiküldését megigérte. 
Midőn Pumilló a kolostor kapuján kilépett, ugyanazzal az 
ajtónyilással lépett be rajta Mózes atya. 
- Terringettét - mormogja az utczán az ezredes - a kivégzésnél a 
Pió-gyalogezred osztálya fogja teljesiteni a szolgálatot. Félek, hogy e futós 
barát, ki Ogliómat agyonütötte, ott leend. Bizonyosan jól van értesülve és 
csuhát cserél. Se baj! Magam is azt teszem. A Pió gyalogezred egyenruhája elég 
csinos, és valamelyik tisztnek ruhájába fogok belebujni. Terringettét! Oglió 
kitünő paripa volt, e papnak hallatlan szerencséje van, hogy ép bőrrel menekült 
ki a csávából. Még ma délelőtt engedelmet kérek a burokváltoztatásra és e 
barátot leszurom előbb vagy utóbb. Lázadókkal tervez, azokat védi, Ogliót 
agyoncsapja! Tisztelendő ur! Ne legyek Pumilló Salvator, ha kardomat át nem 
szalajtom a bőrödön. 
És fenyegetve öklével a kolostor mogorva falát, gyors léptekkel 
indult meg; nehéz, térden fölül érő csizmája talpa, csattogott a 
kövezeten. 
Mózes atya egy óra mulva a kapucinus szerzet ruhájába öltözve, egy 
másik szerzetessel, a kolostor kapujába állott postakocsira ült, s Pumilló 
ezredes e szerint a ruhacserében nem csalódott. A kocsi Németujhely felé 
tartott, hol éppen amaz idő tájban tudatta Zrinyi Péterrel a császári 
itélethozók titkára: hogy fejvesztésre és kézcsonkitásra itéltettek el. A 
kinzás többi módját mellőzni óhajtotta az itélet. Zrinyi Péter kemény szemének 
megvetésével fogadta az itéletet és egyszerüen vállat vont. Ez egyszerü 
vállvonás fejezte ki az utálatot a törpék és a kapzsik ellen. 
Mózes atya volt az utána jövő látogató és szomoruan mondá Zrinyi 
Péternek: 
- Miért nem hallgattál reám, barátom. Most szabad volnál, mint a 
madár s ha akarnád bakóid rettegnének. 
- Meglátod, miként halok meg, Mózes. Halálom lesz jövő életem, 
gyászos sorsunk lesz mécse a magyar nemzet ébredésének. Összetörnek egyet, vagy 
százat közüle; de példánk ezerszeresen növeli önérzetét. Elpusztitják 
családomat: a gyönge asszonyt, a kis gyermekeket. Mily hősiesség, a 
villámcsapástól kidült törzsek gyönge növéseit durva kapával irtani! Tégy 
helyettünk mindent, a mit tehetsz. Tudom, nem félsz, bár bakó leend a te béred 
is. 
És Zrinyi Péter 1671. ápril 30-án büszkén, mint egy császár 
virágot szóró népek közé, kilépett börtönéből, a vérpadra hajtani le hatalmas 
fejét. 
Az ajtókilincsben mentéje megakadt. Az egyszerü vas, mintha 
figyelmeztetője lett volna sorsának. 
A Pió gyalogosok sorából gunyos megjegyzés hallatszott. 
- Mily büszke, a ki előlünk futott. 
Mózes atya hallotta a megjegyzést és odafordult a gunyolóhoz, 
kiben Pumilló Salvatort ismerte meg. Hozzá lépett, bár tudta, hogy ez is 
fölismeri őt. 
- Tiszt ur! Egy hősnek a kinját csak sehonnaiak gunyolhatják. 
Pumilló ezredes véresre harapta ajkát dühében és megvető gőggel 
nézte, mint gördül le a bakó bárdjának csapására Zrinyi Péter és Frangepán 
Kristóf feje. 
Mózes atya ott maradt késő estig a nép elébe tett csonka hullák 
mellett. Imádkozott nem mint pap, hanem imádkozott kinba fürdő szive minden 
fájdalmával. 
A nép megjegyezte rá: 
- A papnak jól megfizettek, buzgón imádkozik. 
Látnia kellett a hullák pellengérre állitását és hallotta a gunyos 
megjegyzéseket. Paptársai már elváltak tőle, ő azonban ott maradt mellettük, 
mig este, a fáklyások kisérete mellett a temetőbe vitték azokat. Ott akart 
virrasztani az elföldelt hantok felett. 
Az alabárdosokkal ott maradt városi tanácsos megszólitotta: 
- Tisztelendő ur, távozzunk. Az itt tartózkodás mindenkinek meg 
van tiltva. 
- Engedelmeskedem, tanácsos ur. 
- De mielőtt eltávoznánk, nekem hivatalosan számolnom kell. 
- Mi az? kérdé Mózes atya. 
- Semmi egyéb, tisztelendő ur, mint hogy önnek átadom fizetését az 
elitéltek mellett teljesitett szolgálataiért. A többi tisztelendő urak már 
fölvették. 
- Uram, nekem arra nincs szükségem. A mi szerzetünk sokkal 
gazdagabb, sem hogy fizetést fogadna el szolgálataiért. 
- De társa elfogadta. 
- Talán magánczéljaira használandja. 
- Az mindegy. Önnek a pénzt át kell vennie Az államkincstártól kap 
öt aranyat, a várostól egyet, azokat vissza nem tarthatom. 
- Mondtam már, tanácsos ur, nekem nincs szükségem a pénzre, és e 
helyen, ily szolgálatért. Égetné ujjaimat. 
- Akkor velem kell jönnie a városházához, igazitsa el dolgát a 
városbiróval. Menjünk tisztelendő ur, elkisérem! A katonák ma kettős zsoldot 
kaptak és éjfélig van a dorbézolásra engedélyök, még valamelyik illetlenül 
viselkednék papi ruhája iránt. 
- Tanácsos ur, ön azt mondá: a katonák garázdálkodhatnak. 
- Ugy van. Ilyenkor minden polgár becsukja ajtóját kora este. A 
korcsmárosok nagyrésze is ugy tesz. 
- De önt ezek az alabárdosok haza kisérik? 
- Csak a városházához. Ily esetekben a tanács együtt van egész 
éjjel. Menjünk. 
- Tanácsos ur, én semmiképpen sem fogadom el ezt a pénzt, de önnek 
adom, ha kardját nékem adja. Azzal indulhatok hazafelé még az éjjel. 
- Ah, tisztelendő ur, mit beszél? E kard nem ér egy fél aranyat. 
Régi pánczélszuró vas, mit ilyenkor szedünk elő a város muzeumából, dij nélkül 
is átadom. 
- Én pedig az aranyakat, tanácsos ur. Cseréljünk. 
A tanácsos leoldta a kardot oldaláról és átadta e szavakkal: 
- Tisztelendő ur, imádkozzék értem. 
- Isten áldja meg, tanácsos ur, én imádkozom a jó emberekért. 
Az alabárdosok a tanácsossal élükön eltávoztak és Mózes atya 
bánatosan nézett a temetőre. 
- Fordulj meg barát, mert hátul szurlak le! - kiáltott rá egy 
rekedt hang. 
A tanácsos jól hallotta a megszólitást és egy az utczára 
kiszögellő ház sarkához huzódott alabárdosaival. 
- Tiszt - mondá magában - ugyan mit akar e pappal? Tiszttel semmi 
esetre sem lenne okos dolog összetüzni a városi poroszlóknak, de végig nézem a 
történendőket és tanuskodni kötelességem. 
Beregi Mózes maga előtt látta kivont karddal állani Pumilló 
Salvatort, ezredesi egyenruhájában, nehéz vérttel mellén, vállán és nyakán. 
Most már vége volt a véres szinjátéknak, és a Pió-ezred jelmezére nem volt 
szükség. 
- Mit akar ön? Ereszszen utamra, én pap vagyok. 
- Tudom jól, barát; de neked kardod is van? 
- Ebek ellen szándékozom védekezni vele. 
- Ohó, először én ellenem védekezz. 
- Mi rosszat tettem önnek, hogy megtámad: 
- Hát Oglióra nem emlékezel? Azóta hollók emésztették meg a dögöt; 
de én velem számolni fogsz érette. 
- Van pénzem, fizetek. 
- Nem pénzed kell nekem; de rongy életed. Mit mondtál ma szemembe 
a vesztőhelyen? 
- Azt elfelejtém mondani ezredes ur, hogy gazember vagy. 
Pumilló hátra ugrott e szóra. 
- Huzz kardot, - orditá, - mert ledöflek, mint egy undok 
patkányt. 
- Hiszen gyáva vagy. 
- Hazudsz! 
- Vassal vértezed magad. 
- Nem vagy nemes, hogy levessem érted. 
- Te sem léssz semmi mindjárt. Vigyázz, macska! 
(A „macska” czim az osztrák hadseregbe lépett olasz tisztek 
gunyneve volt.) 
Mózes atya most már szó nélkül támadta meg Pumillót. Pumilló magas 
ember volt; de a szerzetesnek alig ért válláig. 
A muzeumból került kard emberül kiállotta az első próbát. Pumilló 
teljes erővel rá vágott, de sem eltörni, sem leütni nem birta. 
- Meghalsz, hitvány barát... 
Tovább nem birta mondani. Beregi Mózes egy iszonyu döféssel 
átlyukasztotta a mellvértet s pengéje derékig szaladt Pumilló mellébe. 
Midőn visszarántotta, Pumilló szakállához törölte le róla a vért 
jobbról, balról. 
- Bár a halottak is igy tettek volna életökben - mondá 
nyugodtan. 
Nagy léptekkel sietett a városból. 
A tanácsos pedig rohant fölverni az őrséget és a rémes párbaj hire 
másnap délelőtt már Bécset is fölriasztotta. 
Mindenfélét beszéltek róla, de nem hitték el. Mózes atya az ő 
szemökben jámbor, könyörületes alak volt. 
Ugyanaz órában, midőn Zrinyit, Frangepánt Németujhelyen lefejezte 
a bakó; Bécsben Nádasdy Tamásnak a katolikus, és Pozsonyban Bónis Ferencznek a 
protestáns urnak gördült le a feje. 
A nép összefüggéseket keresett a kivégzések és a párbaj között s 
azt hitte, hogy az elsőt több is fogja követni. 
A kivégzéseket követő estén D., az Ágoston szerzetesek apátja, 
rendes szokása szerint hittani vitákra megjelent a császárnál. 
A császár gyóntató papja társaságában fogadta, s indulatosan 
támadta meg az apátot. 
- Olvassa el a jelentést, a mit ma este adtak be hozzám, kiváncsi 
vagyok, mit válaszol rá! 
Az apát átolvasta a jelentést. Hü pontossággal volt megirva benne: 
hogy az Ágoston szerzetesek mily ellenmüködést fejtettek ki a kivégzést 
elrendelő kormány ellen, s benne Lipót ugy volt föltüntetve, kit miniszterei 
kormányoznak. Le volt irva, Beregi Mózes időzése a pápai udvarnál, és végül: 
Pumilló Salvator dragonyos-ezredes agyonszurása, a mi pedig csak tegnap este 
történt. 
A jelentés igaz volt minden betüjében, Lipótot jól 
értesitették. 
Az apát nyugodtan szólott: 
- Felség, a mi itt irva van, az mind igaz. Mi harczoltunk 
minisztereivel békés uton, mihez jogunk volt jó katolikusok érdekében. 
- De Mózes atya fegyverrel is ölt. 
- Felség, ő meg volt támadva, s védte magát. 
- De én nem türöm, hogy birodalmamban a papok államügyekbe 
avatkozzanak és verekedjenek. Miért e nagy fölindulás? Néhány szunyog a mécs 
lángjába esett, a mely fölperzselte, ennyi az egész. 
- Akarja felséged, hogy Mózes atyát más országba helyeztessem 
át? 
- Azt nem akarom, sőt üldözni sem engedem most. Szükségünk van rá; 
hanem eltiltom, hogy többé kardot vegyen a kezébe és legalább két évig 
imádkozzék a szegény Pumillóért. 
Képzelt királyok. 
Az ondódi országutra minden este kiment Beregi Ézsaiásné, az 
özvegy asszony. Bele nézett a kéklő hegyek szemhatárába, azután haza ment 
udvarába, megsimogatta az eperfához kötött bivalytehenet és oda szólt a 
kutyának: 
- Feküdj le Morgó. Miklóst nem láttam jönni. 
Dragan Szimion maga hajtotta kecskéit a havas oldalára. A kecskék 
legelhettek pásztor nélkül, Szimion ott guggolt egész nap egy oltárkőforma 
szikla tetején, minden este nagyot tülkölt az Iszály kürtjével. A hullámos 
hegy, völgy, messze adta a kürtszót, este, midőn haza terelte a kecskenyáját, 
otthon azt mondá lányainak: 
- Véta, Irina! Vegyétek le a zsendiczés lombikot a tüzről, Iszály 
ma sem jön haza. 
A hegyek tetejéről az őszi köd leereszkedett. A nap ritkábban 
tüzdelte át a levegőnek ezeket az észak fellegeiből ömlő foltjait, a köd minden 
őszi nap elmultával vastagabban szállott alá. Ilyen napokon sem az özvegy 
asszony, sem Szimion apa nem nézett nyugat felé; Bereginé kutyája azonban 
minden nap kifutott arra a helyre, hol az özvegy szokott álldogálni, fölemelte 
fejét, szűkölt, beleszagolt a ködbe, aztán lompos farkát leeresztve, haza 
bandukolt az eresz alá, s egész hónapon keresztül nem hallották ugatását. 
Az edényt szállitó két siheder kiüritette a kólya tartalmát, s 
Mózes bátyjuk jóvoltából, kitől az ajándékot a császár elfogadta, egy fillér 
nélkül váltak meg a kólyától. 
Lipót jókedvében mindenkinek juttatott az edényből. Mózes atyának 
a hölgyek siettek mondani egy hizelgő szót, és C. herczegnő magához intve, 
kérdezé a kezében tartott edény nevét: 
- Bokály, fenség. 
- És a mázba égetett madár? 
- Fenyőrigó. 
- Nem ösmerem. 
- Ha valaha haza megyek hegyeink közé, hozok fenségednek. Szép 
madár az s nótája tiszta, mint az ezüst síp-szó. 
- Mit beszél? Mózes atya. Ön hozna nekem fenyőrigót? Inkább 
öcscsét kérném akkor, hogy hozzon és kibélleltetem kalitkáját. 
- De fenség, az a madár csak szabadon fütyől hazájában, mit az 
Isten kárpitozott ki puha gyopárral, s elönté fenyőillattal, mitől aczélossá 
válik a tüdő. 
- Hálóval kerittetek be egy darab fenyvest, s hallani fogom a 
fenyőrigó hangját, Mózes atya. Melyik az öcscse a két legény közül? 
- Az alacsonyabb, fenség. 
- Milyen szép szemei vannak, s ezek nemesek? 
- Ha szép Fülöp unokája szemébe lát, az nemessé teszi. 
- Ah, Mózes atya! Menjen. Önnek, ugy látszik, jobb volna lovagi 
kardot viselni a kámzsa helyett, sok édes bókot kaptak volna öntől a hölgyek. 
Ne küldje haza öcscsét. 
Iszály ekkorra már süvegje mellé tüzte a virágot, mit egyik szőke 
hölgytől kapott. 
- Mózes atya - mondá a császár - én is azt mondom, a mit C. 
herczegné. E fiukat tartsuk meg. Vigye őket az apródiskolába, a fölvételi 
parancsért elvárom. 
A vadászmenet a szokásos feszességgel ujra megindult, csak a 
császár kisérete zajongott, kaczagva a kólyán, a sikerült edényvásáron. 
Mózes atya megköszönte a lovaskapitány előzékenységét s megigérte, 
hogy előléptetését a legközelebbi napokban kieszközli. 
- Köszönöm, tisztelendő ur. Az ördögbe! igen furcsa helyzetbe 
hozott ez a kétkerekü alkotmány. Jó katolikus vagyok, ha megkapom 
előléptetésemet, megnősülök és önt kérem meg, hogy áldását reánk adja. 
Néhány percz mulva megtisztult a tér. A szerzetes a két fiuval, 
kik ekkorra megtudták, hogy ki légyen a barát, szintén Bécs kapuja felé 
tartott. A kólya, ágaskodó rudjával a legmagasabb pont volt a mezőben, a két 
ifju vissza, vissza nézegetett rá s midőn Bécs kapuját átlépték, nem maradt 
egyebök annál, a mi rajtuk volt, sőt gyomruk hatalmas éhséget érzett, Miklós 
határozott bátorsággal kérdé bátyjától, midőn egyik hentes bolt előtt 
elmentek: 
- Bátyám uram! Eszünk mi Bécsben? 
Mózes atya elmosolyodott. A kolostor udvarára érve, szeretettel 
vezeté be őket czellájába s megvigasztalá őket: 
- Ne féljetek, nem fogtok éhezni itt sem. 
A czellában egyetlen szék volt, egy kereszt az ajtó fölött és 
czombnyi vastagságu esztergált lábakon fekvő kőrisfa-asztal; nagy csomó 
fakötésü könyv. 
Mózes atya könyvekből ülést rakott a két fiunak, maga leült az 
egyetlen székre. 
- Üljetek le és beszélgessünk. Vegyétek le a süvegeteket. 
Levették süvegjüket, leültek a könyvzsámolyra. A szerzetes jól 
látta a két fiu sarujának lyukas, kopott talpát; látta azt a szép két ifju főt, 
mi szobrász mintának illett volna: jelezni az ifjuságot, a jövőt, lelkében 
elhatározó sorsukat. 
A sihederek, kik legkevésbé látták a császárban a ködszerü fényt, 
a nagyságot; a szerzetesben a tudóst; villogó szemekkel lesték, mikor kerül az 
asztalra valami ennivaló. 
A szerzetes azonban először beszélni akart velök, hogy kilesse, 
mennyire lesznek hajthatók. 
- Most már nálam maradtok, fiuk? 
- Nem maradhatunk bátyám uram. Otthon várnak bennünket, válaszolt 
Miklós. 
- De itt jó módotok leend. Idővel urak lehettek. 
- Minek az nekünk? Otthon is háromszor eszünk napjában. A füben, 
ha leheverünk nyáron, melegen süt ránk a nap. Télen ürükaczagányt viselünk és 
nem égeti bőrünket kékre a fagy. Ott minden lépésre friss forrás bugyog a 
hegyek oldalából, némelyikből borvíz ömlik. Ott szeretnek bennünket: szülőink, 
testvéreink, kutyánk a Morgó, bátyám uram. 
- Hát te Iszály, itt maradsz? 
- Ha Miklós megy, én is megyek; ha marad, én is maradok. 
- Jól van. Együnk, és aztán folytassuk a beszédet. 
A két fiu evett, mint valami farkas. Kemény fogaik széles 
pusztitást vittek végbe az elébök rakott ételek között. - Mózes atya evés után, 
azt mondá: 
- Nem tudjátok, miért akarom, hogy maradjatok, majd később meg 
fogjátok érteni. Lehet rátok kárhozat, pokol, s az én tettem vétek, a miért 
kiveszlek boldog, együgyü sorsotokból. Nagy dolgok vannak készülőben. 
Magyarország kétfelé van szakitva és Erdélylyel egyesiteni kell. Előbb ki kell 
verni a törököt, mely hatalmasabb erővel kezd nyugot felé törni, mint valaha. A 
magyar főurak a helyett, hogy mindnyájan a török ellen készülnének: egyik része 
az osztrákok felé huz, a nép, fizet mindenfelé. Leányait elhordják kelet 
háremeibe, férfiait elhajtják várépitésekhez földsánczokat emelni. Én 
Magyarország egyesitésére törekszem. Összeköttetésben állok azokkal, kik sorsát 
intézik és szükségem van két erős fejre, a ki megért, négy karra, mely védjen 
és támadja ellenségeimet. Itt maradtok. Te Miklós, öcsém vagy. Te Iszály, jó 
barátomnak a fia. Otthon is csak egy életet éltek át, itt is. Ne keressük mi a 
boldogságot. Pénzünk sok van, de ez nem adja meg. Álljunk harczba a 
hatalmasokkal, ha hazánk boldogságát megszerezhetjük, az legyen boldog, nem mi. 
Az a félkerekü kólya, mit ide vonszoltatok, mutatja a nép árvaságát, melynek 
üdveért vérezzünk, ha kell. Mutassunk ellenségeinek kétszinü orczát, hideg 
vasat és minden lépésünk, mit fölfelé teszünk, azért legyen téve. Ha veszni 
kell érette, ne féljetek, én előttetek veszek el. Előre! 
A két siheder talpra ugrott. 
- Mehetünk. 
Beregi Mózes, szelid kaczaj után felelt: 
- Üljetek le fiuk. Lassan fog menni a vágtatás. Hangya mászásának 
meg kell előzni szilaj paripa szökését. Az éji bogárnak helyettesiteni kell a 
lámpást. Erdők mohája magasabban nőjjön a fenyőnél. Szunyognak kell megfogni a 
pókot; vakondnak kell tanitani a sast: mint állja szeme a nap fényét; 
sárbogárnak oktatni a méhet, miként lopja meg a virág kelyhét mézétől - - ez a 
ti sorsotok; pedig oly kicsinyek, oly semmik vagytok, mintha hernyó kelne 
versenyre a vércsével. De a világ csodákból áll. - Az óriás hegyek némán türik 
a bontó csákány sebjeit, mit a kis ember vág benne. A legnagyobb kutya csodának 
látja az embert; kuvasznál hitványabbnak az ökörcsordát; mert azoknak apró 
csaholásával is parancsol s ha egy vagy kettő tul legel a járás mesgyéjén, 
lapulva térül legelőjére, ha látja az ebet, a mint fut feléje. A felleg nem 
nézi, hol laknak imádkozók s hol ülnek orgiát a szemérmen: egyformán ád 
bimbófakasztó meleg esőt. A gonosz restnek tele lesz csürje, verme 
kenyérmaggal; a munkás jónak üresen marad foltos tarisznyája. Az észnek 
horoggal huzzák le röpülni vágyó szárnyát, a butának elnézik, mint bandukol 
előre. Egyik tolvajra ráfogják, hogy gaz, a másiknak diadalszekeret aranyoznak. 
Megnézik a fát, nem szu rágta-e, és egyik gyilkosnak kifaragják akasztófává, a 
másiknak ugyanakkor virágot hintenek utjára. - Az eb és az ökör. - Hol van hát 
az ember? Nem látom. Nem tudom. De sejtem és erősen hiszem: a nemzetek 
szabadságszeretetében, melynek örökfényü koronáját a hazák védangyala tartja az 
emberek fölött: mig látni, hallani, beszélni, tenni fog: hogy saját koronáját 
szabad népek lelkesedése aranyozza. 
Harmadnap mulva az első hadapród iskolába - hová csakis különös 
kegy után juthattak be a növendékek, Mózes atya fölvétette az edénynyel 
szerencsét próbálni indult két fiut. Az urak, kik a hadászat mestereinek 
tartották magukat, nagy tisztelettel fogadták az egyszerü szerzetest s 
megállapitották közösen, hogy a fiuk mikor látogathatják meg. 
- Azért van arra szükségem - szólott magyarul a két fiuhoz Mózes 
atya - mert velem is tanultok víni, lőni, mindaddig, mig nálam jobban nem 
tudjátok. 
Történetünk elbeszélése tulajdonképpen ott kezdődik, midőn négy év 
mulva a császár Mózes atyának ujévi ajándékul a fiukat hadnagyokká nevezte ki 
és azok Bécs utczáin vigan csörtették hosszu kardjukat, hamis szemvágásokat 
küldve az ablakokból leskelődő szőke leányokra. 
Mózes atya tudatá velük a császár tervét. Egy figyelő szakaszt 
akar fölállitani, melynek tagjait a jogara alatt élő különböző nyelvü országok, 
tartományok fiaiból nevezne ki. Ezek hü értesüléseket vinnének a császárnak 
hazájukból és a hadseregekhez titkos utasitásokat. A császár e szakaszt nem 
fogja beosztani hadseregébe, közvetetlen főparancsnoka ő maga leend és a 
szakaszba a magyarok közül őket: Zrinyi Jánost, Zrinyi Péter fiát és Kéry 
Gottfriedet már ki is nevezte. A terv keresztül vitele az ő kinevezésükkel 
kezdődik és a császár, a testőrség parancsnokára bizta a szakasz 
fölügyeletét. 
A mi két hadnagyunk szive majd kirepült örömében a hallottakra. 
Valljuk meg: ennyi kitüntetés erősen elfelejtette vélük Ondódot és Andódot. A 
mit idáig tanultak, tanitóikat meglepő eredménynyel, abban egy szó sem volt 
hazaszeretetről, csak hüségről a császárhoz és ez őszintén kifejlett bennük. Ha 
néha-néha mégis elmerengtek az otthon lakók emlékén, Mózes atya megvigasztalá 
őket és az ő szavaiban megnyugodtak. 
A helyzet, melybe Mózes atya befolyásával kerültek, különös 
állapotba jutatta őket, a ki éppen az ifjak értelmi fejlődése végett segitette 
arra. Egyszerü, hadnagyi ranggal, fölötte állottak a törzstisztek nagy részének 
is, kik nem látták a napot, azaz: a császárt; ők pedig minden nap vehették 
parancsait. 
A nagyravágyás lélektana vagy önzés, vagy eszményi; de minden 
esetben titkos, elzárt helyzet, vagy állapot, mi az emberek vérét fölfelé 
kergeti az alacsonyabb sorsból. 
A nagyravágyó kezeiben a piszok igen sokszor müvészi tündöklésben 
mutatkozik az emberek előtt; a ki megizleli, látja a nagyravágyás polczát, és 
nem veszi észre árnyát, foltjait. Ez az oka, hogy szerencsés kezü, kegyetlen 
vezérek, önző államférfiak, ha alacsony sorsból hágtak is föl, feledve végképp 
fajt, hazát, sorsot és nemzetet: égve élve nagyravágyásuknak: a valóságban 
alázatos, meghunyászkodó szolgák, durva eszközök maradnak. 
Az embert meghamisitani nem lehet. 
De a ki belát a nagyravágyás fényébe, annak hüsége nem a nyers 
szolgáé, hanem a baráté, vagy a tisztultabb gondolkozóé, ki tudja, hogy a magas 
körben is emberek az emberek, és megmarad embernek. 
E lélektani helyzetet készitette el Mózes atya a két hadnagynak, 
ha ezt nem teheti, bizonyosan hazaküldi őket falujokba. 
A figyelő szakasz tagjai aztán ifjui könnyelmüséggel használták ki 
az előnyt, mit irigyelt állásuk nyujtott, s legkevésbbé korlátozták magukat az 
élvek és örömök meritésében, bár tavasz multával a városra nehéz napok 
következtek. 
Köztudomásuvá lőn, hogy a török hadsereg ostromolni fogja Bécset. 
Mohamed szultán a magyar fővárossal birta a nyugat kulcsát, és a magyar faj 
ereje bénulva tespedett nyomása alatt. 
Őrült gondolata volt ez a török hatalomnak. 
Az olajat egyesiteni akarta a vizzel. A mohamedán igy szólitotta a 
keresztényt: - Te pogány! A keresztény a mohamedánt: - Te pogány! S mind a 
ketten hivők valának. 
Hanem a bécsiek keveset törődtek a prófétákkal s éppenséggel nem 
féltek a bekövetkezhető veszedelemtől. 
Legkedvesebb mulatóhelye volt a polgárságnak a Zöldfa nevü fogadó: 
hosszu, gót ives pallásu keskeny szobákkal, falai hatalmas pillérekkel 
támogatva. Ha a háztetőt beütötte valaha az ágyugolyó, mikor még Bécs, 
császárjai ellen lázadt, az erős pallásról legurult az, mint valami 
fateke. 
Az udvar közepén állott a hatalmas platán, fehérbe törő zöld 
kérgével. A fa régi volt, mint a fogadó. Az ültette, a ki a házat épitette és 
fogadóvá alakitotta. 
Az udvar tövében volt a szinpad, hol Hans Sachs verseit szavalták, 
szindarabjait adták elő és vasárnap esténként a czéhek dalárdája énekelt. 
Hétköznap esténként a polgárság munkás része nem igen járt a 
fogadóba, a nap fáradalmai után posztó paplanaik alatt horkoltak. A hétköznapi 
esték az uraké voltak és a katonatiszteké. Hans Sachs becsületes verseit 
ilyenkor félretették: festett képü bohóczok, kurta szoknyáju énekesek és utczai 
poéták, kik a költői rögtönzés mesterei valának a fogadó közönségének szemében, 
állitották ki az esti műsort. 
A költői rögtönzés műfaja a bevándorolt olaszok uszálya volt. Ők 
hozták magukkal, azok pártfogolták, és a kik közül ekkorra számosan osztrák 
főuri méltóságokhoz jutottak, sőt az osztrák uralkodóház politikáját jó részben 
ők irányitották. 
A fogadó hétköznapi közönségének kedvenczei ez énekesek valának. 
Az urak és hölgyek először is azt kérdezték: mi lesz a müsor, és kik 
énekelnek? 
Közben tüzes magyar óborokat ittak. A magyar aszugerezdek 
aranyleve gyöngyözött a poharakban, és a vigdalokat a vendégek együtt énekelték 
már éjféltájban az énekesekkel. 
A fogadós jó katolikus volt, mindennap imádkozott a törökökért. 
Mióta kitudódott, hogy a török hadsereg megszállja Bécset, a Zöldfa fogadó 
tömve volt vendégekkel, bár a bor árát ötszörösen fölemelték, a mely változást 
ekképen magyarázott meg a fogadós feleségének: 
- Fannikám! A török azért ostromolja Bécset, hogy mi gazdagodjunk. 
Ha az ostrom sokáig tart, gazdagabbak leszünk a kincstárnál, mely üres és nem 
cserélünk a török nagyvezérrel. Hogy mi győzünk, az bizonyos: a bécsi nép jól 
verekszik. 
- Azt mondják: a papok is fegyvert fognak. 
- Igen. És te angyalom, miután ugy sem tudnál elfutni kövérséged 
nagy sulyában, virágcsokrokat kötsz a győzők mellére, kik nálunk fogják 
átdorbézolni az éjszakákat. 
- Azt beszélik, segitségünkre fognak jönni a lengyelek. 
- Igen, angyalom. Tegnap óta minden tisztnek a zsebében van Bécs, 
és Bécs előhatárjának térképe. Észak felől, a Fehér-Kárpátok enyhében jön 
Szobieszki János, a kit az Isten sokáig éltessen. A magyar Dunáról támad a mi 
herczegünk, a kedves Lotharingi Károly a magyarokkal, kik sokkal nagyobb 
bolondok, semhogy el ne felejtsék a szenvedéseket, melyeket a jött-ment olasz 
tábornokok okoztak nekik, a kik tőlem is letagadnak rendesen egy üveg bor árát. 
A bajorokkal? No azt nem tudom, ki jön; de szép hadsereg ez! És ha a mi kedves 
herczegünk lemond az osztrák vezérek szokásáról, azaz: nem késik el, akkor a 
töröknek kitörjük a fogát. 
- Ha el talál késni? 
- Ősi szokás szerint! Akarod mondani, angyalom. Akkor se félj 
semmit. Magad mondtad, hogy a papok is fegyvert fognak. Menydörgős menykő! 
Angyalom, te még nem láttál papot verekedni; de én láttam. Akkor még nem 
szerettem, ha te a vendégek körül forgolódtál, sokan jártak hozzánk magyar 
urak. Ezek furcsa hajlamokra csábitották a bécsi polgárok feleségeit, ha 
kellett, eldöngették a férjeket. 
- Ugyan! Albert. Volt okod engem gyanusitani? 
- Vörös sapkámra mondom, a mit te himeztél, Fannikám: soha sem 
tettem, mivel nem akartam a magyar urak ökle alá adni a hátamat. Azért ne itélj 
meg. Itt minden fiatal férj magyargyülölő volt, csak ugy, mint én. Mit 
tehettünk róla, ezek a magyar urak ugy néztek ki, mint ha mindnyájan született 
királyok volnának. Finom bajuszuk alatt mindig mosolyog a szájok, fölötte 
mindig nevet a szemök és tudod, Fannikám, az asszonyok szemevilága a férfiak 
szemevilágának a sugártörése. 
- E szerint te haragszol, ha én legjobb vendégeinkhez 
közelitek. 
- Oh dehogy! Eleinte képzelődtem. Azt hittem, megszöktetnek tőlem. 
De ezek az urak nemes urak, királyok; menydörgös menykő! Egy sem lopott el. 
Ezek az urak csak megizlelik a mézet, de a méhkast nem veszik a hátukra. 
- A papokról akartál beszélni, Albert s ne feledd, hogy a Zöldfa 
jóhirü fogadó. 
- Ember vagy, asszony. Okos vagy Fannikám, de lásd, változnak a 
nézetek. Ma már lelkesedem a magyarokért és menydörgős menykő! nem bánnám, ha 
hitelbe innának, csak többet jönnének. Valóságos ünnepem, ha azok a fiatal 
tisztek nálunk vannak. 
- A papok? Albert. 
- Igen, a papok jól verekednek. Hát... Tudod... Ezelőtt... Igazad 
van, rég erről kellett volna beszélnem. No akkor, mikor még kényszeritettelek, 
hogy a konyhában maradj, egy este sokan jöttek hozzám magyar urak. Egyet 
ösmertem közülök. Ágoston szerzetes volt, a mi papunk. Éjfél után összevesztek 
a magyar urak az osztrák főtisztekkel. Menydörgős menykő! Fannikám, ha ekkor 
láttad volna őket. Istenemre, itt hagytad volna a Zöldfát s utánuk szököl vagy 
a holdvilágnál sóhajtozol azóta. 
- Ismét gyanusitás, Albert. 
- Gyanusitás, igen! Én is elszöktem volna, más is elszökött volna, 
ha Éva az őse! Mint a fák, ugy emelkedtek helyükről és megvallom, Fannikám: ma 
is fülemben cseng az a zene, mit kardvasuk okozott, midőn hüvelyéből 
kirántották. 
- A papok? Albert. 
- Mit papok! Ott csak egy pap volt: szép magyar ruhában, kard 
nélkül. Ez szétnyitotta karjait, elébe állott a magyar uraknak s azt 
mondá: 
- Az én dolgom további folytatása ügyeteknek. Ti idegenek vagytok 
s az én vendégeim. Tiszt urak! - szólott a négy mérgesebb főtiszthez - 
sétáljunk el egy fordulóra a Zöldfa sarkához, ott keskeny az ut és lámpa 
világit. - A tisztek megindultak, a mi papunk is. 
- Kard nélkül? 
- Igen, kard nélkül. A folyosón magához intett és megkérdé: van-e 
kardom? Azt felelém: van. Volt is, van is. Ott lógott a falon ötödik öregapám 
kardja, ki büszke, harczos bécsi polgár volt. Rohantam érte. Én soha sem láttam 
a kard pengéjét s midőn harmadmagammal ki akartam huzni, nem jött ki 
hüvelyéből. Szomoruan nyujtottam át s az kirántotta az első fogásra. Huh! 
Fannikám, hogy füstölt a rozsdától a kardhüvely! - A tiszturak már ott vannak - 
mondom neki. - Se baj! - felelé - hadd várjanak egy keveset, szép az élet, 
ugy-e, fogadós? - Igen szép - gondolám - de csak ha bárányokkal, malaczokkal, 
csirkékkel áll az ember hadilábon, mint a hogy az én mesterségem kivánja. A 
kardhüvelyt visszaadta. - Hozza utánam - parancsolá. 
- Csak nem mentél vele, Albert? 
- Leróttam a bünömet ezzel, Fannikám. Nincs a világnak olyan 
bucsujáró helye, a hová igazabb lélekkel indulnék vezekelni. A sarok nem volt 
ötven lépésnyire és én már felénél magam előtt láttam kinyilni a menyországot 
és a pokol kapuját. Brrr. Ma is fázom, ha erre a hosszu utra gondolok. 
- Nekem soha sem mondtad, hogy ily veszedelemben forogtál? 
- Csak a félelem nyavalyájában. Fáztam, mégis verejtékcsöppek 
ültek orczámra s ha a verejték nyomot hagyna, ma szeplősebb volnék a ragyavert 
dinnyénél. 
- És mi történt a saroknál? 
- Hm. Furcsa dolog történt ott. Én elbujtam a lámpaoszlop mögé s 
nem vették észre, hogy ott vagyok. Hallottam, midőn a mi papunk mondá: - Urak, 
készen vagyok, ki jön először? Kidugtam a fejemet az árnyékból s jól láttam, 
hogy a katonák összenéztek s egyszerre rántották ki kardjukat. - Hallj meg hát 
kutya! - orditák. El kell hinned Fannikám, a mit mondok: a félelem, nem tudom, 
hová nyargalt belőlem; de kiállottam az oszlop mögül és a rozsdás kardtokkal 
közéjük akartam rohanni. Négyen egy ellen! Segitségért akartam szaladni. 
- Hát a magyar urak mit csináltak? 
- Azok bent maradtak s azt hitték: fegyvertelen társuk beszél a 
katonákkal, és másnap ők verekednek velük. Amazzal csak az időt és helyet 
állapitják meg. 
- A pap, tudom, meghalt, s te elnézted mint konczolják föl? Óh, 
Albert! 
- A pap? Fannikám! a pap nem halt meg. Tágas kört vágott ötödik 
öregapám kardjával, és a kör szélén döfött, a kör közepébe vissza vágott. Két 
tiszt bukott föl. Az egyik májába kapta a döfést, a másik torkára a vágást. 
Azok némák lettek mindörökre. 
- Borzasztókat beszélsz, Albert. 
- Nem beszéltem el soha senkinek. A pap most már röviden végzett. 
Kiverte a kardot a tisztek kezéből, s annyit mondott nekik: - szégyeljék 
magukat, hogy négyen támadtak meg. Ez nem férfiasság, csak zsoldosokhoz méltó. 
Azzal ott hagyta őket, nevét sem tudták meg soha, bár engem még a mult évben is 
kérdeztek: mondanám meg, ha tudom. Nekem vissza adta a kardot, s odabent azt 
mondta társainak: A tisztekkel barátságosan intéztem el az ügyet. 
- Ki volt az a pap? 
- Az volt, kihez gyónni mentem egy hét mulva, és midőn megmondtam, 
hogy a két tiszten vettem meg az elesettek vacsorájának árát is, azt felelé: - 
Egy gazdag emberhez olyan eljárás nem illik. Az volt Fannikám, a kinek 
prédikáczióját hallgatni együtt járunk el az Ágostonok templomába és a kit te a 
legszentebb embernek tartasz a világon. 
- Mózes atya? 
- Igen, Mózes atya. És ha minden pap ugy fog verekedni, a mint az 
tud: akkor az őrség parancsnoka, Stahrenberg ur, nyugodt lehet győzelme 
felől. 
- A kardot hová tetted? 
- Ott függ a falon, s mindennap látod, Fannikám. Fölötte őseimnek, 
a nemes Korn-családnak a czimere. Meglásd, ha oldalomra kötöm és a polgári 
őrséggel a falakra megyek, ugy fogok vele döfni, mint a mi papunk. Egy, 
kettő! 
- Még leütöd az orromat lelkesedésedben. 
- A törököt támadtam hevülésemben és bizonynyal beállok a polgári 
őrség soraiba. Eh, feleség! Ha a helyett a két leány helyett fiaink volnának, 
fürgébbek, szilajabbak mint én, mi történnék most? Felcsillanna még egyszer a 
nemes Kornok czimere! 
- Még elérzékenyitesz. 
- Nem. Csak eszedbe juttatom a csillagok mulasztását. 
- És ha a török mégis beveszi Bécset, mi történik velünk? 
- Nem fogják bevenni, mondom. Én hiszek az előérzetekben. A tehén 
másképp bőg tavaszszal mint őszszel. A jászlon is megérzi a füvek ujulását, 
friss széna után ásit, mindennap nyugtalanabb lesz, mig a legelőre nem 
szabadul. Őszszel lemondással őrli foga között a csutkát, bánatosan kérődzik. 
Ha valaki lábomfejére hág, boszorkánynyal álmodom. Ha nadrágomat éh’omra, 
forditva veszem fel, aznap nem birok a szerencsével. Ha feldöntöm a szájvizes 
poharat, akkor nap kifut a leves a konyhában; rostélyos szelet megpörkölődik, a 
tejfeles vadgalamb kozmás lesz, a vendégek egymás fejéhez verik a boros 
üvegeket, aztán kiszórják egymást, s engem megbirságol a rendőrség. Bécset nem 
foglalják el a törökök: mert a mult őszön épittettem körül a Zöldfa udvarát, 
pedig ha elfoglalnák, bizonyosan nem épittetem. 
- Azt mondják: a császár mindennap misét hallgat és tizszer 
imádkozik napjában? Én ebben bizom. 
- Te csak bizzál abban. Imádkozzatok kénesőért a török fejére, 
földindulásért talpuk alá. Én bizom Stahrenberg urban, Lotharingi Károlyban, a 
lengyelekben, a bajorokban, szászokban, a németekben, osztrákokban, 
magyarokban, a polgári őrségben, az ötödik öregapám kardjában és főleg abban: 
hogy keritést épitettem. - A császár? A császár költözik a puskaporszag elől. 
Az egész udvar hadilábon áll, hogy mielőbb tul lehessenek Bécs határán. A 
császár tömjénfüst és ájtatos énekek kiséretében fog utazni, utána társzekerek 
fogják vinni a bibliákat és imádságos könyveket. Jobb is igy, ha futnak. Csak 
őket kellene őriznünk, és naponkint minden órában hirül hoznák: „Egy udvari 
hölgy elájult.” „S. kisasszony görcsöket kapott.” „Q., a komornyik, elesett a 
szőnyegen és belesántult.” Bumm! Ilyen rémhirekkel ne rémitsen minket senki, 
Fannikám. 
- Nem hittem, hogy oly bátor légy. 
- A helyzetet föl kell használni. Mi az ostrom alatt iszonyuan 
meggazdagodunk. Pinczém, kamrám tömve van, ez is a hadviselés ügyességéhez 
tartozik. Az udvar hadd menjen az ő szentjeivel. A csapos legényeket, az 
étekfogókat, mind behivják katonának, a polgári őrséghez; fogadtam helyettük 
leányokat, ezeket nem hivják be katonának. A többi vendéglős hátrább van ezzel 
a gondolattal, koppan az álla, mig utánam szalad és az én rendszerem csapásán 
indul. 
- A zenélők is mindnyájan elmennek? 
- Az sem baj. Énekesnőket szerződtettem, a kik majd dalolni fognak 
harczi nótákat. 
- Én csak a papokat sajnálom. 
- A papokat? Hm. Ne féltsd azokat; pinczéjük kincset rejt magában: 
százesztendős óborokat és azok imádkozni is tudnak. 
- Az őrség el van látva élelemmel? 
- Bőven. A tanács maga gondoskodott, s ha egy évig tartana az 
ostrom, akkor sem szorulnak a polgárok élelmére. 
- De ha a papok elesnek, ki imádkozik? 
- Magunk, Fannikám! Most pedig menjünk az udvarra. A vendégek 
gyülekeznek s kezdődik az előadás. 
Egy képzelt királyt ujra kiütnek. 
- Majd elfelejtettem mondani, Fannikám: az a két fiatal hadnagy, 
ki nem rég jár hozzánk, a mi papunk öcscsei. 
- Az a magas és az a kisebb udvari tiszt? 
- Igen. Az egyik, az a nagyobb, valami Isaiu, távolabbi rokona; a 
kisebbik azzal a kemény nézéssel, testvérének fia. 
- Leányainkkal sokat társalognak. 
- De nem többet, mint kellene. Henrika leányom máris sohajtozik 
Miklós ur után s Borbála, Isaiu, vagy hogy hivják - urat igen nagyra 
becsüli. 
- Menjünk, Albert. Vendégeink nem tudják, miért késünk. 
- Menjünk, Fannikám, vörös sapkámat felteszem tarkómra. 
A vendégek valóban türelmetlenkedtek; de nem a fogadós pár 
távollétén; a műsor, mit a rendező kikiáltott, ujakat és érdekeseket 
igért. 
- Énekelni fog: Angela, az utólérhetetlen rögtönző. Bemutatja 
müvészetét: két magyar hegedős, kik török fogságból szöktek s hazájukat 
keresik. Az utczán fogtam el őket, éhesek voltak, még sem akartak kérni. 
Elhivtam őket ide, hol utravalót szerezhetnek kérés nélkül. 
Alig kiabálta el ezt a jelentést a rendező, a közönség egy része 
azonnal felkiáltott: 
- Halljuk a hegedősöket! 
A középső asztalnál a császári figyelő szakasz tagjai foglaltak 
helyet. Kéri Gottfried ott ült Iszály mellett, mig Miklós szomszédságában egy 
hatalmas vállu, szép ifju ült: Zrinyi János. 
Ezek követelték, hogy Angela előtt a hegedősök lépjenek föl. 
- Én nem tudom, milyenek azok a hegedősök, mondá Iszály. 
- Én sem, - ismétlé Miklós. 
- Mi hozzánk jártak s várainkban mindig szivesen láttuk őket - 
felelt Zrinyi János. - A magyar lantos költészetnek gerliczéi a magyar 
hegedősök, ott búgnak, a hol megértik őket s énekükből megértik a keserü 
igazságot, miben rab hazánk szenved. 
A két kérdező kimeresztette szemeit a feleletre. 
- Mi az? - kérdék. - Hát Magyarország szenved, s kinek a 
rabja? 
- Rabja a töröknek, nyakán ott tartja kését az osztrák s erről 
dalolnak a magyar hegedősök, barátaim. 
- Ugyan hagyjátok e hazafias buzdulásokat, - szólott közbe ajkát 
pittyesztve Kéri Gottfried. - Nem tudom, miféle bolond gondolat volt ettől a 
rendezőtől magyar hegedősöket fogni, kik mindig siralomról, szenvedésről 
kornyikálnak. 
- Nincs igazad Kéri - szólott hevesen Miklós. - Mi hallani akarjuk 
őket; még pedig a te kedvencz Angelád előtt. Héj, rendező! a hegedősöket 
előbb! 
Iszály tapsolt. 
A közönség nagyrésze pártjukra állott és lábával dobogott a 
padlón. 
Piaczi lárma fejlődött. 
A két párt tul akarta kiabálni egymást; a hölgyek tapsoltak mind a 
két részen, vagy a férfiak poharaival doboltak az asztalon. 
A fogadós két leánya mosolygott s azt hitték, a mindennapi jelenet 
ismétlődik; a nagy zaj után pedig az történik, mit a rendező akar. 
Miklós fogát csikorgatta mérgében s kardkosarát verte az előtte 
álló vastag üveghez. 
A másik asztalnak a vendége, egy ezredes átkiáltott hozzá: 
- Fiatal ember! csendesebben. Ön alig került ki az iskolából, 
máris botrányt csinál. 
Iszály felelt az ezredes szavára: 
- Önnek, ezredes ur, a mi dolgunkhoz semmi köze. 
- Vigyázzon, lurkó, bajuszt festek orra alá, ha igy beszél. 
- Vagy én borotválom le az önét ezredes, a milyen igaz, hogy a 
császár a közvetetlen parancsolónk. 
- Buta! - kiáltotta Miklós - nem hallja, hogy Zrinyi János a mi 
kivánságunkat helyesli. 
Két ember sápadt el a vakmerő szavakra; Kéri Gottfried és Pumilló 
Teobald ezredes, az elesett Pumilló Salvator öcscse, ki jól tudta az 
eseményeket és ösmerte mind a négy tisztet az irigyelt figyelőszakaszból; 
azonban ugy mutatta, mintha nem hallotta volna Miklós megjegyzéseit; de az 
utolsó mondás, mely Zrinyi János tekintélyét emelé ki, a fülébe zugott. 
A fogadós megérkezése elvonta a vitázó közönséget, mindenki hozzá 
beszélt, saját álláspontját támogatva; ki azonban felelet helyett csak 
szemöldökét, homlokát rángatta s vörös sapkáját igazgatta nyirott 
tarkóján. 
Miklós elébe ugrott. 
- Hallja, Korn apó! Ha nem a hegedősök jönnek Angela előtt, 
szavamra mondom, hogy kardommal nyársalom föl. 
- Bocsánat, tiszt ur, az ellenpártiakon kezdje. Hátha azok is 
efajta kedves ajánlattal lépnek elém. 
Henrika rémülve szaladt a szinpad függönye mögé s néhány percz 
mulva a rendező harsány hangon kiáltotta a vendégek közé a következőket: 
- Uraim és hölgyeim! Angela kisasszony még nem készült el 
öltözködésével, addig a hegedősök fogják bemutatni magukat. 
Korn apó vörös sapkáját csóválva feje fölött, harsányan 
kiáltá: 
- Kezdődik! 
A függöny alját kétfelé huzták a szolgák, s két, tizenötéves fiu 
lépett a szinpadra. 
Mindenki meglepetve nézett rájuk. 
Kócsagtollas, nyalka legényeket várt a közönség, fényes nemzeti 
ruhában, s helyette ott állott két napsütött orczáju, sovány fiu: foltos 
zekében, térdig szakadozott rongyos nadrágban. Csak homloka volt mind a 
kettőnek ólomszinü sápadt, hol kopott kucsmájok takarta. 
Az egyik fiunál nem volt semmiféle hangszer, a másiknál egy három 
arasztnyi nádsíp, baloldalán nyolcz kis lyukkal, mit ujjaival fogott be. 
Hanem ez a nádsíp különös, idegen hangot adott, mintha sirna, s 
bánatos rezgése a sziveket kereste. Mindenki bámulva hallgatá. 
Az egyik fiu a sípot fujta társa énekéhez, ki csengő hangon 
éneklé: 
Nem hallszik sirása át. 
Tolla sohsem fehérlik. 
Itt elhallgatott az énekes. A nádsípos, törtfényü szemeit félve 
veté a közönségre. 
- Mondjad tovább, jó hegedős! Aranyakkal fizetjük éneked - kiáltá 
Zrinyi János. 
A síp ujra szólt, az énekes folytatá: 
Nem épitik: pusztitják. 
Furják az akasztófát. 
Korn apó izzadt homlokát törülgeté, s veres sapkáját zsebébe 
dugta. 
- Az a síp, urak! az a síp! Az egy különös hangszer - beszélte 
nagy hangon a körülötte levőknek. - Menydörgös menykő! Örülök, hogy kissé 
beszélem nyelvöket és az a síp! olyan szomoruan beszélt. Uraim! szerződtetni 
fogom a két fiut s eltanulom a síp fuvását. Őseim értettek a zenéhez: 
ökörpásztorok voltak a Cseh-erdőben. Fiuk! szavaljatok még egy nótát. Mi hir 
van Magyarországon? 
A fölhivásra a rongyosabb fiu, kinek térdei kilátszottak 
nadrágjának czafrangjai közül, szavalni kezdte: 
Két szeméből sorsa könyet fakaszt. 
Folydogál: mert másé a hazája! 
- Kérdőre vonom Mózes bátyámat, a miért nem tanitott bennünket a 
magyar történelemre, s hogy mi történik otthon, - csattant fel Beregi 
Miklós. 
- Jobb azt nem tudnotok soha barátaim - felelt Zrinyi János. - 
Éljetek magatoknak, ugy lesztek boldogok. 
- A fiuknak pedig adjuk oda minden pénzünket a mi van! - kiáltott 
Iszály. 
- Én, midőn kinevezésemet megkaptam, akkor lettem ura tizenkét 
kettős aranynak Mózes bátyám szivességéből, azóta zsoldomból élek. Egy hiányzik 
belőle, a többit oda adom. 
- Nekem is ugyan annyim van, - mondá Iszály, - én is oda 
adom. 
- Nekem zsoldomból csörög néhány kis ezüst pénzem, - szólott 
Zrinyi János, - hozzá adom. Nekem nincs Bécsben bátyám, barátaim. 
- És te mit adsz Kéri? - kérdezék. 
- Semmit. Higyjétek el, nem érdemes annyira elérzékenyülni azon, 
mit ezek a rongyos ficzkók csacsognak. Barátaim, az aranyak vagyont érnek ma, 
és egy fejedelem sem dobálódzik ugy az aranynyal, mint a hogy ti 
dobálóztok. 
- Nincs igazad Kéri. Minek becsüljük ezt az aranyat olyan nagyra? 
Ha az ostrom megkezdődik, lehet, hogy az első nap elesünk, mert 
tüzkeresztelőnket be akarjuk mutatni pompásan, s ha elesünk: a menyországba nem 
kell kapupénzt fizetni, tehát minek becsüljük olyan sokra? 
- De nem veszünk részt Bécs védelmében. 
- Csak nem fognak bennünket valami zárdába küldeni? 
- Abba nem, hanem az udvart kisérjük. 
- Szoknyaőrök leszünk? 
- Talán nem tetszik? 
- Ha parancsolják, tenni kell; de hidd meg, Kéri, jobb szeretnék 
részt venni a védelemben. 
- Nagyon elégedetlen vagy sorsoddal. 
- Nincs igazad. Mindennel meg vagyok elégedve; arról pedig semmit 
sem tudok, mit ezek a fiuk beszéltek a szinpadon. Az enyimek otthon 
egészségesek, őrzik helyettünk a nyájat. 
- Mégis szoknyaőrségről beszélsz? 
- Hát szó a mi szó. Jobb szeretnék verekedni a császárért, a ki jó 
hozzánk. Éljen a császár. 
- Ne veszekedjünk egymás között fiuk! - kiáltott Zrinyi János. - 
Éljen a császár. 
Kéri Gottfried összeharapta keskeny ajkait s kocczintott 
velök. 
A fiuk közeledtek az asztalhoz, süvegjét mindegyik kezében 
tartá. 
- Kérünk alamizsnát, érdemes uraim. Szegény futók vagyunk. 
- Honnan jöttök? kérdék tőle. 
- A Duna-Tiszaközből szöktünk meg a török elől. 
- Hogy jöttetek ide? 
- Eltévedtünk, azt mondták, nyomunkba jár a török. 
- Honnan valók vagytok? 
- Heves megyéből. Mi debreczeni diákok voltunk már; de jobbágy 
apáinkat addig ütötték-verték az adóért, mig ki nem vallották, hogy mi is 
élünk. Midőn hazakerültünk, lánczra füztek bennünket, aztán elhajtottak. 
- Most hová mentek? 
- Nem tudjuk. Itt akarunk maradni. 
- Itt nem ismer benneteket senki és az idegeneket három nap alatt 
kiutasitják. 
- Oh érdemes uraim! - beszélt gyorsan az egyik fiu - mi el tudunk 
bujni mindenütt. A fák lombosak s nappal ágai közé rejtőzünk; éjjel szedünk 
annyi hulladékot, a miből megélünk. Ha eső hull, ázunk, ha dörög az ég, szeme 
közé mosolygunk a villám aranyos pántlikájának, a mi olyan szépen hullámzik a 
csillagok utján. Vagy elrejtőzünk valamely patak partján, ásunk magunknak 
lyukat az oldalába. A patakok oldalában ültetett az Isten sürü cserjebokrokat, 
talán éppen a mi számunkra. Addig bujkálunk, mig valaki szolgálatába nem fogad, 
vagy ma, vagy egy év mulva; de nem megyünk el e nagy városból. Elférünk a fákon 
a verebek között; a patak-árokban a patkányokkal. Leszünk madarak és férgek, 
érdemes uraim! adjanak alamizsnát. 
Iszály átnyujtotta a huszonkét kettős aranyat: 
- Fogjátok fiuk, és ne kolduljatok, ezt Zrinyi János adja. 
Kéri Gottfried ujra elsápadt és a szomszéd asztalnál ülő ezredes 
is. 
Zrinyi János tiltakozva kiáltott: 
- Ne higyjétek fiuk! én csak azt a három, kis ezüst pénzt 
adom. 
A fiu a három ezüst pénzből fölvett egy darabot. 
- Ez is sok érdemes uraim, ezt sem tudjuk fölváltani. Nem szoktunk 
mi pénzt kérni; de az az ur parancsolta a kérést, ki ide hivott bennünket. 
Korn apó jött az asztalhoz. 
- A magyar tiszt urak kedvéért léptettük föl e fiukat. A magyar 
urak, ezelőtt mindig kivánták, hogy magyarok énekeljenek a szinpadon, de soha 
sem teljesithetém kivánságukat. 
- Hallja, Korn apó! Fogadja szolgálatába a fiukat egy évig, mi 
akkor szolgálatunkba fogadjuk, - kéré Zrinyi János Korn apót. 
Kéri Gottfried gunyosan mosolygott a széke mögé. 
- Mi önnek adjuk érte ez aranyakat. 
- Isten ments, magas tiszt urak! A városi rendőrségtől ki van adva 
a rendelet, hogy semmiféle idegennek nem szabad a városban maradni s a ki 
elrejti, vagy eltitkolja, vagyona és feje nélkül marad. A Zöldfa, magas 
tiszturak! ötödik öregapámról maradt rám s fejemet azért őrzöm, hogy a 
feleségem által himzett sapkát elkoptassam rajta. 
- Nem fogadja fel? 
- Ne haragudjanak rám olyan hamar. Az előbb fel akart nyársalni, 
mint valami pulykát a szakácsom. Az aranyakat nem veszem el, de őket 
felfogadom, csak kérésemet teljesitsék. 
- Mi légyen az? 
- Tudathassam Mózes atyával, kit az Isten soká éltessen lelki 
üdvösségem támogatójául: hogy e két fiut felfogadtam s adjon részökre ajánló 
levelet a rendőrséghez. 
- Helyes! Miként fogja bejelenteni őket. 
- Mint unokaöcséimet, kik tanulni jöttek. 
- Honnan? 
- A Cseh-erdőből, a hol őseim tehénpásztorok valának. 
- És a másik kérése? 
Korn apó hunyoritott a balszemével. 
- Csak mondja bátran. 
- Adják nekem ajándékul azt a nádsípot. 
A figyelő szakasz tagjai Kéri gróf kivételével némán nyujtották 
kezöket Korn apónak. 
A függöny ujra kitárult. 
Korn apó pedig leült a figyelő szakasz tagjainak asztalához, mint 
a ki ezentul hozzájuk tartozónak tartja magát. 
A szinpadon, Angela, a kedvencz énekesnő lépett elő. A közönség 
előre tapsolt kedvenczének, s Korn apó a katonákhoz mindig motyogott valami 
megjegyzésféléket. 
- Ez az Angela, magas urak! Ott született a stájer vashegyek 
között, a hol sok a tehén s a hol a jó sajtot csinálják: azért olyan vastag. A 
tehén, magas urak! őskérődző és a kik vele bánnak hijával vannak minden tűznek; 
Angela azonban kivétel közöttük. 
A közönség Angelához kiabált: 
- Énekeljen Bécs ostromáról! 
- Lotharingi Károlyról, a vitéz herczegről! 
- Üres zsebü Frigyes álmát halljuk! 
- A csavargó nótáját! 
- A vértesek indulóját! 
- A zsoldosok vecsernyéjét! 
- A jezsuiták siralmát! 
- A menyasszony beköszöntőjét! 
- A hárem-sóhajokat! 
- Az osztrák bánatot! 
- A bárányfelhőket! 
- A kék Dunát! 
- A fekete erdőt! 
A kiabálás folyton tartott. Angela megszokta, hogy mindenki 
kedvencz énekét kiáltsa hozzá, kecses csókutánzásokat szórt a kiabálók közé s 
nézte, mikor jön a rendező vezénylő botjával. 
- Kérjük mi a „magyar tapsost” mondják az ifjak. 
- Ah, dehogy! - beszélt a kivánságra Korn apó. - Minek az, magas 
urak? Árnyékba ügyetlen kertész vet virágot. Síp kell a magyar nótához, nem 
Angela. Akár gyorspolkát huzatnának a Szent István templom nagyharangjával. Síp 
kell ahhoz, az én sípom. Igen! 
Kéri Gottfried átnézett a szomszéd asztalnál ülő ezredeshez, ki 
harsány hangon kiáltá: 
- Rendező! ide hozzám! 
Egy fiatal tisztecskét a rendezőért küldött. 
A közönség polgári része látva, hogy a rendező a katonatisztekhez 
tart, félvén a katonák befolyásától, mindenféle czimekkel illette a 
boldogtalant. 
- Érzi a török jövetelét és katonákra bizza magát - kiabáltak 
feléje. 
A rendező mély meghajlással közeledett Pumilló Teobald ezredeshez, 
ki nehány szót mondott halkan, majd magasabb hangon folytatá: 
- Megránczigálom a fülét, ha nem teszi! 
Ezt többen hallották a polgárok közül s gunyosan mondá rá egy 
fiatal ember: 
- Ezek az olasz zsoldosok kiállhatatlanok, mindenütt 
föltolakodnak. 
Az ezredes mit sem hallott a rámondásokból s nagyot ivott az 
előtte álló vörös borból. 
Iszály jól hallott mindent, társaihoz fordulva mondá: 
- A hegyes szakállu ezredes veszi át a vezényletet. Mit szól hozzá 
Korn apó? 
- Haragudnám érte, magas urak, ha korcsmárosnak meg volna engedve 
a harag; de a korcsmárosnak czipellő helyett patát kellene viselni, vagy 
legalább hasitott körmöt mint az ördögnek. 
- Na, na, Korn apó. Mi jutott eszébe? 
- A korcsmárosnak haragudni nem szabad. Annak barátságos pofát 
kell vágni, ha feleségének udvarolnak, és a korcsmárosnék - miután jól 
táplálkoznak - mutatósak is. Menydörgös menykő! Ha véletlenül valamelyik „jó” 
vendégnek eszébe jut kotyogós fejjel, hogy tánczolni akar, első dolga 
megtánczoltatni a korcsmárosnét, s ha a többi vendégnek ezen tetszik kaczagni, 
a korcsmárosnak hahotázni kell! A vendégek mulatnak, magas urak! az öröm édes; 
a korcsmáros férjek sorsa savanyu. 
A figyelő szakasz tagjai nevettek Korn apó magyarázatán. 
- Nem féltékeny talán a hegyes szakállura, Korn apó? 
- Mégsem szeretem, ha rendezőmnek sugva adják tovább a szót. Ezek 
a bevándorolt olaszok, kik nem akarnak élni narancstermő hazájukban és a ki 
mind lovag czimmel toppan be hozzánk, olyanok, mint a fészketlen varjak, miket 
társaik kiüznek az erdőbül és melyek a Szent István-templom gót tornyainak 
csipkéiről kárognak le. Angelával, ugy látszik, bizalmas lábon áll, a miért 
Angelát elcsapom, ugy is retteg a törököktől, valamelyik fekete máju udvarlója 
azt mondá neki: „Kisasszony! Kara Musztafa nagyvezir megesküdött: hogy kegyed 
leend háremének csillaga.” Elcsapom bizonyosan, inkább magam fogok 
énekelni. 
- Az szép lesz, Korn apó. 
- Na, na, magas urak. Nem kell gunyolódni. Önök azt kérték tőlem, 
fogadjam fel a két kóborgó fiut, s én a sípot kértem érte cserébe. Ezzel 
tisztában vagyunk, most én kérek önöktől nagy szivességet. 
- Halljuk. 
- Két leányom van. 
- Szépek és csinosak. 
- És istenfélők, magas urak. 
- Együtt imádkozzunk velök? 
- Már megint enyelegnek? Nem ugy értem. Az önök védelmébe ajánlom 
őket. 
Iszály és Miklós összenéztek a nem várt kérésre. 
- Becsületünkre, Korn apó. Elvállaljuk és teljesitjük 
kérését. 
- Ráadásul a nádsíp mellé, én is csatlakozom társaimhoz, - szólott 
Zrinyi János. 
Kéri ajkán ismét gunyos mosoly futott át. 
Az ifjak ujra összeütötték poharaikat, Korn apó tovább csoszogott 
vendégei sorában s igy gondolkozott: 
- Más azt hinné: ebre biztam hájat; de tévedne. Ezek a magyar urak 
a legvallástalanabbak a világon, vagy különös felekezethez tartoznak, a főeskü 
náluk: „Becsületemre,” s hallottam, hogy volt köztük, a ki elfelejtkezett 
becsületére tett fogadásáról, és várfaláról ugrott alá. Ilyen divatot még nem 
sejtettem a bevándorolt lovag uraknál, bár elég piperkőczök. 
A rendező botjával verte a szinpad deszkáját. 
- Uraim! Tisztelt közönség! Angela kisasszony, miután nem tehet 
eleget minden tisztelője kérésének... 
- Akkor énekelje: A prágai kartácsot! - zugták a vendégek. 
- ...Egy uj éneket fog énekelni. 
- A czime! 
- Mi a czime? - kiáltotta száz torok. 
- Az ének czime uraim és tisztelt közönség: „A nagyravágyó ember 
sorsa.” 
Angela két ujjal fölemelé szoknyáját és énekelt: 
Csitt! 
- Angela csak Angela marad - volt a közönség itélete. - A dal 
csinosan kezdődik. 
Angela folytatá: 
Csitt! 
A közönség tapsolt Angelának és kedvencz virágából font, sárga 
ibolya koszorut nyujtott föl néhány fiatal katonatiszt hódolója, mit Korn apó 
egy zugolyból ugy látott: mintha Pumilló Teobald intésére adták volna át. 
A polgárság ismét kemény hangokat küldött a hadsereg tagjaihoz, 
kik megelőzték őket az ajándékozásban. 
Angela átadta a rendezőnek a koszorut s tovább énekelt: 
Csitt! 
- Ki volt az? - kiabálá a közönség, mely szokva volt, hogy minden 
ének élét valamely előkelő személyhez, vagy osztályhoz füzze. 
- A kisasszony rejtett verset énekel! 
- Miért nem mondja meg: kiről? 
- Angela! nyilatkozzék! 
A rendező jelt adott botjával, hogy az ének ismét kezdődik. 
- Nem hallgatjuk meg, mig nem tudjuk, kiről énekel. 
- Na még az volna szép, ha kivánságunkat ki sem elégítené - jegyzé 
meg egy kövér polgár. Kedvesem! - szólott nejéhez - mit szólsz e 
makacssághoz? 
- Beteg leszek, türelmetlenségben. 
Korn apó oda sem hallgatott a lármára, mit szeretett, mint 
fülemüle a hangya fészket, sőt ilyenkor volt legjobban elemében: a lármában 
fenhangon gondolkozhatott, senki sem ügyelt beszédjére. 
- Ugy van. Örülök, hogy leányaim ilyen pártfogókra akadtak. 
Hallottam, hogy a török sereg között valami gyomorgörcs pusztit. Az semmi!... 
Hanem az én szegény, Schmerz Tóbiás, korcsmáros társam esete, ki gyomor-rákban 
halt meg! Hm. Az a gyomor-rák. Megette Tóbiás barátomat, a ki keresztkomám vala 
életében Okos dolog volt tőlem, biztositani leányaimat minden veszedelemtől, 
ezek az olasz lovagok valóságos zseb-rákok: kipusztitják az erszényt, a 
szekrényeket, a magtárakat, ha valakit cselszövéssel eltesznek az utból. Azon 
hiznak fel. Lovag és zseb-rák! A Tóbiás rákja ehhez - fiók rák. Menydörgös 
menykő! nagy lárma van most, szerencsés, a ki süket, nem hallja ezt a sok 
szamárságot. 
A közönség zajgása végre csendesedett, miután a rendező megigérte, 
hogy az ének végén fogja kimondani, kiről szólt az ének. 
Angela az utolsó verset éneklé: 
Csitt! 
A rendező előállott és hangosan kiáltá: 
- Pumilló Teobald ezredes ur szivességéből tudatom a tisztelt 
közönséggel: ez a Zrinyi Péter nótája. 
A nóta vége. 
Egyszerre három kard szökött ki hüvelyéből. 
A figyelő szakasz tagjai, Kérit kivéve, villogó aczéllal fordultak 
az ezredes felé, ki egykedvüen simogatá hegyes szakállát, mintha várta volna e 
jelenetet. 
- Ön szemtelen, Pumilló Teobald! - kiáltá feléje Zrinyi János, - 
igaz embereket csufol meg, midőn képzelt királyokról csufondáros verseket 
énekeltet. 
- Talán az urfi is arról álmodozik? - veté vissza gunyosan az 
ezredes és kardot rántott kiséretével együtt. 
A közönség megszeppenve maradt helyén, a poharakhoz senki sem 
nyult. 
Miklós és Iszály annyit értett a lefolyt eseményből, hogy 
bajtársuk apjáról könnyelmü nótát énekeltetett egy katona, kinek kard van az 
oldalán. Az apród-iskolában társaiktól hallották a multak nagy eseményeit, 
Pumilló Salvator esetét, és Zrinyi János iránt ösztönszerü szeretetet, Pumilló 
Teobald iránt utálatot éreztek. Minden tétovázás nélkül rohanni akartak az 
előttük álló katonákra. 
E pillanatban egy igen elmés készülék más irányt adott a kitörni 
készülő veszedelemnek. 
Korn apó lépett közbe s ő biztos eszközzel tudta megakadályozni a 
fogadójában történhető tettlegességeket. 
Az egész udvart ólommécsekbe mélyedő olajos kancsók világitották, 
fölöttük a lángot szabályosan szétteritő kerek koppantyuk voltak elhelyezve, 
melyek egy központi rántásra ráestek az ólom-mécsek kanóczára. Ilyenkor mély 
sötétség következett be a fogadó udvarán. 
- A macska a sötétben is fog egeret, a bagoly sötétben udvarol a 
másik bagolynak, de sötétben nem lehet verekedni! s nálam a lámpák kialudtak; - 
szokta mondani másnap, a vizsgálóbirónak Korn apó, a ki irtózott a 
tanuzástól. 
„A fogadó jó hire minden módon föntartandó.” Ez volt elve, ebben 
az irányban ügyes volt mindig, s azonkivül, Korn apó, kit mindenki e néven 
szólitott harmincz éves kora óta, gyülölte az idegeneket, ma pedig szerződésre 
lépett a figyelőszakasz tagjaival. 
Jól látta a titkos szemintéseket, miket Kéri és Pumilló váltottak 
egymással s miután látott, gyanakvó természete sejttette vele, hogy azok 
terveznek valamit s ez a valami rossz. 
Azt tartotta, hogy a korcsmáros különböző helyzetü vendégeitől 
sokat hall és igy sokat tud a politikai, községi eseményekből, sokszor többet 
is annál, a mit tudnia szabad. Egyszersmind azt is állitotta, hogy minden 
korcsmáros koponyája egy nagy könyv, s a könyvnek lapjai tele vannak irva 
titkos dolgokkal, miket mámorban jegyeznek föl, önfeledten. Feleségének sokszor 
mondá szakgatott recsegő hangján: 
- Fannikám. Az én könyvemnek van egy nagy csattja: a nyelvem. 
Harminczkét fogam ép, mint valami pánczélverő tőr, ha a csat szátyárkodni 
akarna, közé veszem s ijedtében hallgat. 
A mécsek kialvása után a sötétségben az ő harsány szava 
hangzott: 
- Tisztelt közönség! A tiszturak távoznak békével; a mécsek pedig 
azonnal kigyulnak. 
Ugy történt. Az ezredes és kisérete megkezdte a kivonulást, a 
három fiatal ember nyomon követé. 
Korn apó egy ételhordó legényhez ugrott a sötétben és annak adta 
az utasitásokat: 
- Ha a katonák távoznak, huzzák föl a koppantyukat azonnal. 
Gyujtsák föl a mécseket. Ha valami bolond még van a szinpadon: énekeljen, 
tánczoljon; de a közönségből senkit ne bocsássanak az utczára. 
A távozó katonák után rohant az asztalok, székek utvesztőjében, 
kiket még az udvarban utólért. 
Megösmerte Zrinyi Jánost s kardszijjába kapaszkodott. 
- Apja halálának emlékére kérem, magas uraság, ne menjen 
utánuk. 
A meglepett fiatal embert berántotta egy szobaajtón, mely a 
kaputorokba nyilott s valószinüleg a kapusé volt. 
- Mit akar velem, Korn apó? Nekem mennem kell, bocsásson, vagy 
magát is kiviszem ajtójával együtt. 
- Üljön le uram és ne türelmetlenkedjék. A kapu be van csukva, mig 
a kapust előkeritik, figyelmeztetnem kell valamire. A tiszt urak csak a kapun 
kivül kezdik meg a verekedést, ha ugyan megkezdik, mert tudják: hogy az udvaron 
történt verekedésekért rangvesztés és börtön jár, mit Lipót császár, a bibliás, 
irgalom nélkül kioszt verekedő tisztjeinek, birodalmi székvárosában. 
- Beszéljen, Korn apó; de gyorsan. Nem akarok elbujni az ezredes 
elől. 
- Én pedig azt tanácsolnám, bujjék el. 
- Mint nyúl a róka elől. 
- Igen. Mint a nyúl, vagy mint a leveli béka a napsugár elől, 
magas uraság. Fülem nagy, fülem tölcsérje tág s jól hallok vele mindent. 
Szemeim épek, mint a nemes gyöngy a kagylóburokban; egy arczfintoritásból 
olvasok vele - és sokat hallottam az ön apjáról, arról a nagy emberről, kinek 
vagyona fejedelmek vagyonát meghaladta. Sokat hallottam önről. Apját 
lenyakazták: mert féltek tőle, hogy király akar lenni, hermelinnel nyakában, 
aranyjogarral trónja asztalán, sulyos karddal kezében. Ön egyetlen fia, nem 
akar az lenni, apja sem vágyott rá, mégis annak képzelték, önre is ráfogják. 
Ellenségei vannak. Pinczém zugolyában gomba nő, ellenségek ösztönszerüleg 
támadnak. Az emberi érzelem rózsáskert és fertő, salak és mézpatak friss vize 
és méreg. Ne menjen ön verekedni, hanem szökjék meg, fusson országokon tul. Itt 
lépre csalják, cselt szőnek ellene, s kár eldobni ifju életét. Én láttam ma 
este, midőn Kéri gróf az olasz ezredessel titkos szempillantásokat váltott, s 
ha nem fut előlük, halál menyegzőjére ér lassu lépteivel is. 
- Meg van bolondulva, fogadós ur? Ki bánthatna engemet? Nincs 
nekem ellenségem. 
Korn apó összerántotta magát, mint valami sün, és szeretett volna 
a kezében tartott vörös sapkába bujni. 
- Elmondtam, uram. 
- Hozzám mindenki jó, és sok jó barátom van. 
- Senkije sincs. 
Az ifju összerezzent ez utóbbi szavakra, valami fagyasztó igazság 
volt abban a mondásban. 
Valóban nem volt senkije. 
Egyedül állott a világon. 
Apja nagy vagyonát elkobozták, egyetlen öröksége: a neve, félelmes 
volt sok hatalmas előtt, mert egy nemzet füzte hozzá reményeit. 
Erre nem is gondolt ez ideig. Azt tudta, hogy idegenek környezik; 
de az idegenek barátságos arczot mutattak. 
Nem vétett senki ellen. 
Hazáját sem ösmerte jól. 
Megsajnálta, hogy a fogadósnak azt mondá: meg van bolondulva? 
E perczben tünt föl előtte, mennyire egyedül van, s csaknem 
elfelejtette az ezredes sértését. 
A szoba sötét volt, csak Korn apó parázsszemeit látta villogni. 
Megszólitá: 
- Csakugyan oly sok ellenségem van? 
- Hajh, de mennyi! 
- Nos, ha oly sok ellenségem van, akkor szemükbe kell néznem 
azoknak, kell tudnom: mit akarnak velem, miért ellenségeim - Két jó barátom 
van: Miklós és Iszály! Három ilyen fiatal ember, mint mi vagyunk, kivágja magát 
minden veszedelemből, Korn apó! 
- Ha verekedni kell. 
- Más mi kellene hozzá? 
- A mit fiatal emberek nem tudnak: kétszinüsködés, alázat. Azonban 
ez is kevés. A kétszinüsködésre százszinüvé válnak ellenségei, alázatukkal 
árulójává. 
- Mit kellene tennem? 
- Itt hagyni Bécset, hol fogoly volt mindig. 
- Ha fogoly volnék, szöknöm kellene. 
- Hát szökjék! A fürjet hiába tartják buzaszemmel, friss vizzel a 
kalitkában; a fekete rigónak hiába rakják elébe a nádmézet, mindegyik kivágyik 
a fogságból. Az első a buza tövéhez buvik s ott várja, mig a kalász szemet 
perget a barázdák szinére. A másik berkek sűrüjében csattog, napi élelme egy 
sovány hernyó, egy kemény bogár; de nézze örömét ott, tolla fényét, hangja 
tisztaságát s eszébe jut, hogy azért van ez, mert szabad! Menjen uram e 
városból, még ez éjjel, szökjék! Kéri gróf és Pumilló ezredes csere-szemvágása 
alatt valami lappang, mi vesztét okozhatja. 
- Ha megyek, sem történhetik oly gyorsan s nem hiszem, hogy 
annyira sietős volna. 
- Attól tartok, most is késő, uram. Ha a támadás megkezdődik, az 
már a harcz. 
- De miként szökjem? A városba már katonai őrség szolgál minden 
éjjel, a kapuk őrizve vannak? 
- Óh, jó uram, ez a legkisebb baj. Van önnek egy öreg szolgája: 
Korn apó. Én, a ki gyülölök minden igazságtalanságot s kész volnék a császárhoz 
menni panaszra, ha valamiért megbirságolna a rendőrség. Én mindennap kijárok 
vajat, füstölt húst venni a falusi piaczokra. Kocsisom vigan hajt az őrség 
között el, kiviszem virradóra és ön fogja hajtani szürkéimet, melyek elég 
gyorsan futnak. A madár kirepül kalitkájából, a párducz átugorja a tőrt. Menjen 
lóhalálába haza. Ott már régen folyik a harcz, ön tudhatja miért, én nem tudom, 
nem értem, egyszerü fogadós vagyok, ki a felesége által himzett vörös sapkában 
jár, borait és szakácsa főztét dicséri vendégeinek. 
- Barátaimtól el sem bucsuzzam? 
- Átadom én a bucsuszót. 
- De azok most életöket veszithetik? 
- Ne tartsunk attól, nem féltem barátjait. Ha kilyukasztják az 
olasz bőrét, akkor sem lesz semmi bajuk, azoknak hatalmas pártfogója van! 
- Ki volna az a hatalmas pártfogó? 
- Mózes atya. 
- Az egyszerü pap. 
- Igen, de a császár nála tartja a jobbik eszét s annak 
társalgásánál melegszik fel. 
- És ön, Korn apó, azt hitte: megszökném, midőn barátaim bajba 
vannak? Köszönöm jóakaratát, elégedjék azzal, hogy meghallgattam; de ha 
csillagokkal volna kirakva az ut, melyen indulnom kell, akkor sem megyek, jó 
Korn apó. Hah! A kardok csattognak az ablak alatt. Sikoltást hallok. Ki az 
utczára! 
Az ajtónak ugrott, mit Korn apó, egy gyors szökéssel kiugorva, 
visszacsapott és bezárt. 
Zrinyi János verhette a nehéz ajtót, nem mozdult sarkából; Korn 
apó pedig sietett a kapu elébe, honnan a kardok csattogása hallatszott. 
Midőn Pumilló és kisérete a kapuhoz értek, meglepetve látták, hogy 
az be van csukva. 
- A kapust elő kell keriteni, itt nem verekedhetünk - sugá Pumilló 
egyik társa fülébe. - A játék különben jól indul, az urfi lépre hág. 
Mindenesetre az utczára kell vinni bőrét. Ha megöljük, az is érdemül 
számitódik, ha botrányt csinál, az ő kárára megy. Hej! kapus, - elő a 
kapukulcsokkal! 
Kiséretéből két tiszt és Iszály elrohantak a kapust keresni, 
Miklós maga maradt. 
Makacs fejével elhatározá, hogy minden esetre verekedni fog velök. 
Mit bánta, hogy magasabb rangu tiszt volt ellenfele! Tanulták ugyan, hogy 
vannak kisebb és nagyobb rangu emberek; de ők abból a levegőből léptek át, mely 
alatt nem volt rang az emberek között, és midőn az iskolából kiléptek, azonnal 
ott találták magukat a legmagasabb rangu emberek körében. 
A két véglet rokonnak tünt fel előttük, az emberek ott is emberek 
voltak, itt is. A báránykaczagány alatt otthon senki sem didergett, itt fütött 
kályhák mellett is köhögtek az aranynyal diszitett bársony kelmékben. Otthon is 
megéheztek és jóllaktak, itt is megéheztek és jóllaktak: ennyiből állott 
itélkezésök sorsuk változásán. A két véglet között nem vették észre a roppant 
mélységet, mi annyira veti azokat egymástól. Még nem tudták fölfogni nagyságát 
a helynek, hová jutottak s szerették Zrinyi Jánost mint jó barátjukat; nem 
ösmerték a születés esélyét, sorsuk szeszélyét, mely káprázatos magasra dobta 
őket oly korán. 
Verekedni akart s dühösen kiáltott az ezredesre: 
- Fölösleges időtöltés várni a kapust, a kardok szeme sötétben is 
jól lát, itt elfutni sem lehet, ezredes ur! 
Pumilló nem válaszolt a dühösködőnek, hanem folytatá előbbi 
beszédjét: 
- Zrinyi János már odabent elvesztette magát, midőn kardot rántott 
ránk a gunyoló énekért. Mi az utczán következik, az csak folytatás leend. 
- Hátha védeni fogják s azt mondják róla: felháborodása jogos 
volt? - szólott a kapu árnyékába huzódott katona. 
- Ne féljen attól, kedvesem. Egy ember, ki félelmes volt a 
hatalmasok előtt, félelmes annak maradéka is. Benne van ez a véröröklésben, s 
ha a véröröklés mást mutat a valóságban, nem mutat mást a képzeletben. A 
képzelet nem szereti nézni a valót, nem mérlegeli az állapotot, de itél, és ha 
gyülöl, attól nem fog eltérni soha! A hatalmasoknak mi vagyunk harczeszközeik, 
és ha jól müködünk, kifényesül sorsunk jövője. 
- Ön szellemes férfiu, ezredes. Barátjai azonban el fogják mondani 
a valót. 
- Eh! ne féljen azoktól. Vannak ebek, kik medvebőrtakarón hálnak s 
gazdájuk teritő nélkül fekszik le, nehogy zavarja azok alvását. Azonban ki 
hallotta valaha, hogy ebek tanácsát követnék? Mindenkinek az a zene költ 
lelkében viszhangot, a melyet ért. A gyülöletnek csak gyülölet a testvérje, 
szeretetnek a szeretet. Gyülölet szeretete az: ha rokon hangon, viszonyló 
érzéssel segitjük a gyülölet czélját s legszebb vonása, becses fegyvere e 
tulajdonságok egybefolyásának, az árulkodás. 
Miklós közbe kiáltott: 
- Talán megsüketült? ezredes ur! 
- Aligha, fiatal ember - felelt Pumilló. 
- Azt hiszem, igen nehezen is menne önnél: fülei óriás 
példányok. 
Pumilló ezredest hidegvérüsége elhagyta, Miklós felé rohant, ki 
teljes dühvel várta a verekedés kezdését. 
A kapus ekkor érkezett meg a kulcsokkal, ez vissza adta Pumilló 
nyugodtságát és a kapu felé indult. 
Miklós melléje ugrott. 
- Szökik, ezredes ur? 
Pumilló ajkaiba harapva sziszegé vissza. 
- Elpusztitom a föld szinéről fiatal ember, csak várjon idejére. 
Bátyám haláláért füleiből készittetek taplómnak erszényt. 
Miklós vissza sziszegett: 
- Én pedig nem adok arra időt, hogy taplóba üsse a szikrát; hanem 
átütöm vértjét és testvérbátyja után küldöm, hogy ne unatkozzék rokonok 
hiányában, s füleimbe arany csüngőt hordok emlékül. 
Nem távozott az ezredes mellől, kardját erősen szoritá 
öklében. 
A kapu kinyillott és az utcza közepére futottak. Pumilló kénytelen 
volt védő állást foglalni, Miklós előre nyujtott karddal rohant rá. 
- Csak egy percznyi időt kérek, fiatal ember, mig egyik barátommal 
beszélek, azután viszem el füleit, és köszönje meg, ha addig élni hagyom. 
Miklós leereszté kardját, s Pumilló az utcza tulsó oldalára 
futott, hol köpenyegébe huzódva Kéri állott. Mástól észre sem véve, azt szólitá 
meg: 
- Zrinyi János nem jött velünk, ez változtat dolgunkon. Ugy 
látszik óvatos. 
- Valószinüleg haza menekült. 
- Akkor előzze meg. Beszélje el, hogy a császár egyik leghivebb 
tisztjére nyilvános helyen kardot rántott. Itt az idő, hogy ártalmatlanná 
tétessék örökre. 
- Sietni fogok a hirrel. 
- És küldjön katonai őrséget, a ficzkók verekedni akarnak, legyen, 
a ki fölszedje őket. 
- Kemény dolog lesz itt, ezredes. E fiatal emberek a hadapród 
iskola kitünő növendékei voltak és gondtalanul vakmerők. 
- Nekem különben Zrinyi Jánossal van dolgom csupán és ha valami 
történnék itt, az ő terhére jelentse be. 
- Helyes, azonnal indulok. 
Pumilló visszatért kiséretéhez és harsányan kiáltá: 
- Menjünk, urak! 
- Füleimmel mi történik, ezredes? - kérdé Miklós. 
- Az ön bátorságától szijjfüggőt tüznek bele a tatárok, ha 
valamikor elébük kerül, fiatal ember. 
Most már nemcsak Miklós, de Iszály is dühösen rohanta meg 
Pumillót, ki e szavakkal fordult két lovastiszthez: 
- Végezzenek az urakkal, aztán jőjjenek utánunk sietve, hajnalban 
indulunk. 
A két tiszt összeütötte kardját velük s néhány forduló után az 
egyik lovastiszt fölsikoltott, Iszály kardjának hegye hónaljába furódott. 
Korn apó erre a sikoltásra ugrott ki a szobából és szerencséje 
volt még látni, mint ütötte át Miklós ellenfelének vértjét. 
Ugyanekkor fordult be az utcza sarkára egy polgári őrjárat, a 
verekedők felé tartva. 
Korn apó Zrinyi János ajtajához rohant vissza s felnyitotta. 
- Tévedésből csukódott be, uram. Siessen az utczára 
barátjaihoz. 
- Ah! Korn apó, furcsa tévedés volt az, s minden jó intései 
daczára szeretném keresztül ütni aczélommal. 
- Higyje meg, magas uraság, semmi rossz szándék nem vezetett; de 
most már siessen, ott találja őket az út közepén, én is követem. 
Az őrjárat ekkorra a verekedés szinhelyére ért, hol a két 
holttestet találta a földön és a két hadnagyot, hüvelybe dugott kardokkal. 
A polgári őrség vezetőjének éles szeme azonban egy harmadik alakot 
is fedezett föl, ki a fal mellé huzódva, igen gyanus mozdulatokat tett a tovább 
illanásra. 
A nádsipos fiu volt, ki jóakaróinak sorsát leste. 
Az őrség vezetője nyakon fogta. 
A fiu keservesen sikoltott fel a szoritás alatt és sápadt arczára 
könycseppek görögtek. 
De fogsága nem soká tartott. 
Az őrség vezetője elé lépett Zrinyi János, e szavakkal: 
- Széthasitom fejét, ha el nem bocsátja a fiut. 
A jámbor polgártiszt rémülten bocsájtá el rabját: a polgárőrök már 
futni akartak, Korn apó harsány szava hangzott: 
- Ah, magas uraság - mondá Zrinyi Jánosnak - tegye helyére azt a 
jó vasat, szelid polgárok ezek, s az ostrom hirére kötöttek kardot. 
- Ha a fiunak nem lesz semmi baja. 
- Semmi baja nem lesz, hiszen szolgálatomba szegődtették és nálam 
nem történik semmi baja. A polgárőrség tisztje keresztfiam: fia boldogult 
Schmerz Tóbiás barátomnak: Schmerz Ajax. Miért kereszteltetett Ajax névre, csak 
Tóbiás barátom tudná megmondani, mert életében soha sem mondta meg és Ajax fiam 
nem vérengző ember, bár tulajdonosa a Szakállas ágyugolyónak, mely igen előkelő 
fogadó. 
Aztán a polgárőrséghez fordulva szónokolá: 
- Polgártársak! A török hadsereg közeleg. Minden fegyverfogható 
emberre szükség van, s előttünk, két férfiu hullája fekszik a porban. A 
tettesek eltávoztak és a katonai őrség azt fogja mondani: a polgárőrséggel 
tüztek össze, kiknek vitézsége messze földön hires. Ez babért hoz a 
polgárőrségre és rátok, kik elviszitek kapum elől. 
Távolról hallatszott a katonai őrség dobogása, és a polgárőrség, 
Schmerz Ajax vezetőjükkel együtt elrohantak, mintha őket üznék. 
A figyelő szakasz tagjai ámulva nézték Korn apót. 
- Se baj, urak - mondá ez - a polgárőrség tagjai nem fognak tudni 
az itt történt esetekről semmit, még ha kínpadra vonnák is őket. Azokat 
földicsértem és megtalálták elég gyorsan az elvezető utat, önök is menjenek 
haza, a katonai őrséggel csak részegek bajlódnak. 
Korn apó a fogadó udvarába lépett, becsukta maga után a kaput. 
Bent folyt a bohózás s mindenki a szinpadra ügyelt, senki sem gondolt azzal, a 
mi kint történt. Korn apó pedig ott járkált közöttük, élénken figyelve 
mindenkire s fogait csikorgatva suttogá: 
- A nádsipos gyerek künn maradt s ilyen nagy szamár mint én, 
aligha van bibliás Lipót birodalmában; de nem mehetek ki, mig a vendégek nem 
oszlanak, oda künt baj van. 
A három jó barát nyugodtan indult hazafelé, kardjukat hónuk alá 
fogva csevegtek. 
- Barátaim - mondá Zrinyi János - Korn apó mindenfélét beszélt 
össze-vissza. Azt állitá: veszedelem fenyeget s kért, szökjem előle. Az öreg 
alighanem hizelgett s jót nevettem rajta. Mi baj érhetne? Holnap indulunk a 
császárral, mi együtt leszünk s ha észreveszünk valami veszélyt, megforditjuk 
lovaink fejét Magyarország felé. Azt hiszem, nem hagytok el? Hárman keresztül 
törünk ellenségeinken. 
A három fiatal ember kezet fogott. E kézfogás volt a frigykötés. 
Azután szobáikba siettek, mely a császári testőrök szobái mellett volt. 
Félóra mulva Kéri Gottfried rontott be hozzájuk e szavakkal: 
- Miklós és Iszály! ő felsége a császár hivat benneteket, 
öltözzetek át és jelentkezzetek nála. 
A két hadnagy legkevésbé félt a császártól, kiről hitték, hogy 
igazságos és nem fogja őket keményen büntetni a két lovastiszt haláláért, ha 
már ezért hivatná őket. Néhány percz mulva díszruhájukba öltözve, siettek a 
császár elé. 
Midőn eltávoztak, a testőrök kapitánya lépett be Zrinyi 
Jánoshoz. 
- Éppen jó, hogy itt találom az urakat. Parancsom van tudatni, 
hogy indulni fognak Pumilló csapatjával még ez órában. Az udvar holnap reggel 
indul Bécsből s távol marad, mig az ostrom tart. Pumilló ezredes az udvari 
kiséret előcsapatát vezeti s önök ahhoz osztattak be. 
Zrinyi János és Kéri Gottfried utra készen voltak és a 
testőrkapitány indulásra szólitotta fel őket. 
- Társaink nem jönnek velünk? kérdé Zrinyi János. 
- Valószinüleg a császár kiséretében utaznak, majd az uton 
találkoznak velük. 
- Kapitány ur még itt marad? 
- Itt maradok. Bevárom társaikat. 
- Helyes! Mondja meg nekik, hogy köszöntöm. 
A kapitánynak jó darab ideig kellett várnia, mig amazok 
megérkeztek s kiváncsian kérdezé: 
- Nos, mi hirt hoznak a figyelő szakasz tagjai a császártól? 
- Kapitány ur, a császár rendkivül kegyes hozzánk, felelé Miklós. 
Megbizott bennünket, hogy Bécs ostroma alatt a várost védő parancsnoksággal és 
a künnlevő hadak vezéreivel tartsuk fönn az összeköttetést. 
- Ah, uraim, ne tréfáljanak, hiszen az egyértelmü száz 
halállal. 
- S mi örülünk rajta, kedves kapitány. Már el is osztottuk 
magunkat. Én Sobiesky János lengyel király hadához indulok, onnan annyiszor 
jövök vissza, a hányszor szükséges leend. Iszály Lotharingi Károly herczeghez 
megyen. Elvégezzük a ránk bizottakat emberül és az ostrom után ismét 
találkozunk önnel is, kedves kapitány. 
- Ugy legyen urak. Ha megnősülök, falujukból hozom 
menyasszonyomnak a Boldogasszony képét: akkor ott születnek az igaz védszentek, 
Isten velünk. 
- Hahó, kapitány ur! Hol vannak a társaink? 
- Az előcsapattal indultak meg, jőjjenek az udvarra, még hallják a 
patkók csattogását. 
A patkók csattogását valóban hallották. A két fiatal ember az 
udvaron maradt sokáig, füleiket a földhöz nyomva hallgatták a távolodó 
csattogást. Iszály egyszerre felugrott: 
- Mintha lövést hallottam volna a patkók hangjának veszte után, 
Miklós. 
- Lehet, valami vadász les vadra, a pagonyokban. 
Nem gondolták, hogy a lövést megelőzőleg lefolyt egy rövid, 
szomoru játék. 
A lovas csapat alig hogy elhagyta a várost, Pumilló ezredes 
„állj”-t vezényelt és gúnyosan tette kezét a Kéri mellett lovagló Zrinyi János 
kardjára. 
- Zrinyi Péter fia: Zrinyi János, felsőbb parancs folytán foglyom, 
s parancsom van a tiroli Rottenburg börtönébe vinni. 
Zrinyi János kardjához kapott s Kéri Gottfriedre nézett. 
Kéri gúnyosan kaczagott szeme közé, mintha mulattatná ama jelenet, 
midőn Zrinyi János kardját elveszik. 
- Ez pompásan sikerűlt, ezredes ur, mondá Pumillónak. 
- Egy királylyal kevesebb van a birodalomban, gróf úr. Jó lenne, 
ha szétnézne a csapat körűl, nem szeretném, ha valaki korábban vinné meg a hírt 
nálam. 
Kéri a bokrok közé ugratott s egy guggoló alakot vett észre, ki 
egy bokor mellől nézte a lefolyt eseményt. 
A nádsípos fiu volt. 
Meg akarta köszönni Zrinyi János jóságát, hogy kimentette a 
polgári őrség kezéből, azért futott utána. 
Kéri fölemelte pisztolyát és lőtt. 
A fiu hanyatt bukott a lövés után, kiömlő piros vérét a száraz 
homok szívta föl. 
Ott porladt. Az erdőkből fölkanyarodó hollósereg siettette 
enyészetét. 
Zrinyi János pedig nehéz börtönben sínylett ezután, hozzá nem 
jutottak a természet vad madarai. 
Férfikorban. 
Forditsunk az idő lapjain s odább leszünk tizenöt 
esztendővel. 
Bécs ostrománál kezdődött az élet-halálküzdelem a hatalmas hóditó 
nép és ősi fészkét védő régi nemzetek között. 
Két eszme választotta el ezeket egymástól, de elválasztotta, mint 
a tüzet a víztől. 
Egyik eszme Mohamed tanában, másik eszme Jézus hitében élt, 
mindegyiknél tisztán, mindegyik a maga hit-hőseitől várva üdvét. 
A keleti félhold hóditani akart, a Jézushivők védték magukat és 
ezek győztek. 
A Habsburg-háznak sohasem voltak fényesebb napjai a tizenöt évnél, 
Magyarország földje volt a csaták nyilt piacza már kétszáz éven keresztül s 
ennek dicsőségét is ő aratta. 
Bár a csatatér ellene kiált minden hitnek, melyben emberszeretet 
van, a lelki eszmék utjain haladó reménység szövevénye mégis ott szerzi jövő 
hite zománczát s olyan kétszáz év, egy kisebb nemzet történetében, mint a mily 
kétszáz évet akkor élt a nemzet, ha van nagy kor s annak a szenvedésekben 
dicsőülése: ugy a dicsőülésen a magyarság dicsősége ragyog. 
S benne van az örök erő, mely intve bátoritja, példázza e nemzet 
fiait az állhatatosságra, a mit megkíván tőlük minden kor, mely az időnek 
világutján rohan tovább, tovább. 
A figyelő szakasz tagjait élve találjuk, szobájuk ugyanaz, a 
melyik akkor volt, midőn az udvarhoz kerültek, és Lipót késett tervének 
keresztülvitelével, számuk e miatt nem szaporodott. 
Ez ok várakozó helyzetüket kiváltságos szinüvé tette a testőrök 
előtt, s nem egyszer voltak a guny és irigység tárgyai. 
Hanem erről nem tudtak semmit, azt sem tudták, hogy lakásukat 
„Medve-odu”-nak nevezték el. 
A Medve-oduban kiteritett térképet vizsgálva találjuk Beregi 
Miklós és Dragan Iszály őrnagyot. 
Ide emelkedtek az elmult tizenöt év alatt rangban, s ha 
táborozásokban résztvettek, ott a katonai fizetést, itthon testőrszázados 
fizetést huztak. Hanem az egykor oly szép, selymes ifju arczok ijesztően 
megváltoztak. 
Iszály magas alakján ma is pompásan festett az egyenruha. 
Szögletes, középmagas homloka; fekete ábrándos tüzü szeme; horgas 
román orra; gúnyos, élczelődésre minden pillanatban kész ajkai egyikévé tették 
ama szép embereknek, kik veszedelmesek a férjekre, a kiknek szép feleségök 
van. 
Beregi Miklós csaknem egész fejjel volt alacsonyabb társánál, 
mindazáltal nagyobbnak látszott a középmagas embereknél. 
Szépen domborult redőtlen homloka alatt mélyen benn ülő barna 
szemei, előretörő magas sasorra, inkább széles arczcsontjai a merész emberre 
vallottak, és vastag, a szem végétől erősen felhajló sűrü szemöldöke csak 
növelte merészsége látszatát, mit a rövid, barna bajuszszal árnyékolt, kedves 
metszésü száj szeliditett. 
Hatalmas vállai, előre domborodott széles melle szinte sulyosnak 
látszottak; pedig birt patkány fürgeségével, fürkésző szilajsággal, támadó 
hévvel, czövek-állhatatossággal. 
Az akkori idők osztrák katonai szokása ellenére, szakált egyik sem 
viselt. 
És a két férfiu arcza annyira tele volt sebhelyekkel, hogy a 
forradások egymást keresztező vonalai az előttük fekvő térképnek pókháló-forma 
vonalszálaihoz hasonlitottak. 
A sebhelyek az arczon nem voltak mélyek, de a fejtetőn alig 
takarta sűrü hajuk a mély vágások barázdáit. 
Bécs ostromának nyomai voltak azok, hol hihetetlen bátorsággal 
kilenczszer tették meg az utat a szabaditó hadseregből Bécs parancsnokához, az 
ostromló hadseregen keresztül. 
Ez utak a mennyire hasznosak voltak a Bécset védő seregekre, 
annyira kiélesedett látszata, hogy e két fiatal katonát vesztökbe űzik. Bátyjuk 
első kiküldetésük idejében észrevette, de okát nem találta meg. 
Mit ezenkivül a csatatéreken végbevittek, csak tetőzése volt 
hősiességöknek, s Lipót egy izben azt mondá róluk: „Ennek a két embernek 
arczára van irva a lefolyt csaták történelme.” 
A térkép, melynek nézésébe annyira el voltak merülve, 
Közép-Európát ábrázolta s ugy látszott: nem éppen hadi czélok végett 
vizsgálják, legalább Iszály szavaiból nem az tünt ki, midőn mondá: 
- Nem hiszem, hogy a császár megkegyelmezne, Miklós. Csodálom, 
hogy szabadok vagyunk. 
- És ha ő elrendeli elfogatásomat? 
- Akkor nem hagylak elfogni. 
- De miért rántanád magad is veszedelembe? 
- Ördögöt, veszedelembe! Csak nézd te a térképet, Iszály. Keresd 
ki a helyet, hol szivesen látnak két tanult katonát. Legrosszabb esetben oda 
megyünk, mégsem hagylak elfogni mint valami egeret. Az én szobám nem 
csapda. 
- Dühösek rám a miniszterek. 
- Oh, ezek az urak, kedves barátom jól értenek az utasitásokhoz, a 
parancsok kiadásához, de elfelejtik, hogy a magunkféle emberek kardhegygyel 
adják a bókot s nem tehetünk róla, ha nem engedjük leszúrni magunkat. 
- De az ő kezökben van a hatalom, s mi, a katonák, csak a 
birodalom kalapácsai vagyunk. 
- Azt hiszem, a miniszter urak meg lehetnek elégedve a mi 
kalapálásunkkal; ha nincsenek, odább megyünk. 
- Ej, Miklós aligha eresztenek bennünket. 
Miklós jó izüt kaczagott Iszály utóbbi mondásán, s ebben a 
kaczagásban benne volt megvetése ellenségeinek. 
- Ki fogja bejelenteni bünödet a császárnak? - kérdé. 
- S... tábornok. 
- S... tábornok igazságos ember, híven adja elő az eseményt. 
- Éppen az a baj. 
- Ha neked minden baj, édes Iszályom, nézzük tovább a 
térképet. 
Az Iszály ujjai között tartott tű a Francziaországot jelző 
területen állott meg. 
- Megvan! - szólott halkan. - Átmegyek a franczia királyhoz. 
- Oda nem mégy! 
- Miért ne mehetnék oda? 
- Lipót ellen nem huzunk kardot; a franczia király pedig 
ellensége. 
- Akkor várjuk be, a mi történik. 
- És addig tölts a pohárba bort, Iszály! Pohárcsengéssel 
harangozzuk el pályafutásunkat. 
A két bajtárs ivott, alig vették észre midőn S... tábornok lépett 
be hozzájuk. 
- Ah! kedves S..., ugy-e elfogatásunkat hozza hírül? - kérdé 
Iszály a tábornoktól. 
- Még nem, őrnagy ur. A császár minisztereit fogadta előbb, és 
csak azután rendelt maga elé. 
- A miniszterek akkorra kikészitik a császár haragját 
ellenem. 
- Megkisértem majd eloszlatni, a miniszterek nem értenek a katonák 
dolgához. Ha visszajövök a császártól, itt találom önöket? 
- Várjuk, kedves tábornok ur. 
A tábornok a császárhoz sietett, hová azonnal bebocsájtották. 
A császár elfogadótermében a falfestés, szőnyegékités, a butor, 
mind a rokokó-styl szeszélyesen kanyargó díszitésével volt ékitve, magának 
Lipótnak az alakjában is alig volt egyenesség, s bátran nevezhették testőrei: 
rokokó-császárnak. 
Keskeny homlokát sűrü ráncz boritotta s egész lényéből hiányzott 
az ellenálló tetterő, csak tág, világoskék szemeiben ült a jóság pislogó 
ere. 
Testőrein és a figyelő-szakasz tagjain kivül alig ösmert 
hadseregéből személyesen valakit. Ez utóbbiak hűségére, bátorságára szeretett 
hivatkozni. Azok a korszakalkotó hadjáratok, melyek uralkodása alatt oly 
szerencsével folytak, hidegen hagyták: hagyta intézkedni, jutalmazni, büntetni 
kormánytanácsát, mely félt Lipót környezetétől, az éles szemü papok hatalmától, 
kiknek akaratát sokszor irányadónak vették intézkedéseiknél. 
Ritka eset volt az, hogy a császárnak tudtára adják, mit e két 
hatalom közül az egyik vagy másik hatalomnak nem tetsző személy ellen keresztül 
akartak vinni s jelen esetben azért kellett a császár itéletét kikérni, mert a 
vádlott ott lakott, hol a császár és erőszakkal elfogni botrányt okozhatott 
volna. 
Lipót szomoruan mondá S... tábornoknak: 
- Pumilló Julián meghalt. 
A tábornok, ki ős osztrák volt és éppen nem szerette az olasz 
bevándoroltakat, még szomorubb hangon válaszolt: 
- Megtért őseihez, felség, kik között kilencz plebános és püspök 
vala. Azt hiszem, e rokonok rendbehozzák lelke üdvét. 
Lipót leült egy karosszékbe, a válasz kizökkentette utjából hideg 
czélját. 
- Mit gondol tábornok? - Hasznára van az emberek lelki üdvének, ha 
rokonai között papok vannak? 
A tábornok nagyot csuklott a kérdésre, nem volt bátorsága előadni 
véleményét, s némi habozás után, katonás hűséggel felelte: 
- A mint felséged parancsolja. 
Lipót elmosolyodott a furcsa válaszon; fáradt szempillái 
gyorsabban rezegtek a szemtekéken, mit a vidámabb érzelmek közeledésének vett a 
jó tábornok, ki egyformán ösmerte a rideg katonai szokásokat, és Lipót hideg 
természetét. 
- Volt az utczában, hol Pumilló Julián elesett? 
- Voltam, felség. 
- Megvizsgálta a környéket? 
- Pontosan, mindenfelül. 
- Kikérdezett mindenkit, ki jelen volt? 
- Mindenkit és mindent tudok, mi ez eseményt előidézte. 
- Beszélje el nekem az esetet ugy, mintha valamelyik bajtársának 
beszélné el. 
- De, felség! 
- Akarom tudni a valót, és igaz szót akarok hallani. 
- Felség! én parancsot venni jöttem, s előadásom nem valami 
folyékony: a csapat vezénylése között nem tanultam meg a jó előadást. 
- De a való elmondását nem felejtette el vezénylés közben? 
- Nem, felség. És katonai szavamra, mindent igazán fogok 
elmondani. 
- Miként kezdődött? 
- A Retek-utczában van a Zöldfa-fogadó. 
- Tudom. Magam is voltam ezelőtt farsangon, talárban 
álarczoskodtunk a polgárok között. 
- A fogadó tulajdonosát mindenki „Korn apó”-nak hivja. 
- Emlékszem rá, az nem viselt álorczát akkor sem. 
- Hűséges alattvalója felségednek, kihez magasabb ranguak is 
ellátogatnak. 
- Talán én is azért látogattam meg. 
- Tegnap este igen sokan voltak nála a katonatisztek közül. 
- Ön is ott volt, a mint tudom. 
- Ott voltam. A fogadós kitünő tokajhegyaljai borokat szerzett be 
s miután a Hegyalján már évek óta nem volt szüret, mindnyájan a borkirály 
tiszteletére siettünk. 
- Ez katonadolog. 
- Pumilló Julián tábornok, ki a franczia nagykövetség tagja, régi 
barátjaival szintén megjelent. 
- A borkirály tiszteletére. 
- Igen, annak tiszteletére; mert becsületemre mondom, felség, a 
tábornok sokat ivott. 
- Dragan Iszály őrnagy kivel volt ott? 
- Egyedül jött s megszokott asztalánál foglalt helyet, hol akkor 
már többen ültek ösmerősei közül. 
- Neki megszokott asztala van ott? 
- Régi ösmerőse Korn apónak. 
- A figyelő-szakasz másik két tagja nem volt jelen? 
- Nem volt. Mint mondám: régi ösmerőse Korn apónak és a legjobb 
borokból szolgált részére. 
- Honnan ered az ösmeretség? 
- Ezelőtt tizenöt évvel szóbeli szerződésre lépett Korn apó Beregi 
Miklós és Dragan Iszály hadnagyokkal, hogy leányait megvédik a csábitók ellen 
és ő két árva fiut ezért magához vesz. A hadnagy urak, bár abban az évben 
kapták sebeiket, becsülettel megtartották szavukat s nem egy tolakodónak verték 
be a fejét. 
- Igy ők két gazdát szolgáltak; császárt és fogadóst. 
- De csak az egyik szolgálatban szerezték a sebeket, felség. 
- És a leányait még mindig őrizteti Korn? 
- Nem. 
- Mi történt velök? 
- Az egyik férjhez ment Schmerz Ajaxhoz, ki gazdag bécsi 
polgár. 
- A másik? 
- Az meghalt, most már angyalok őrzik. 
- Mint Pumilló Juliánt. 
- Azt nem tudom: mert Julián tábornok káromkodva köpte ki 
lelkét. 
Lipót keresztet vetett magára és intett a tábornoknak, folytassa 
beszédjét. 
- Julián tábornoknak, felség, izlett a magyar aszu-bor és a magas 
politikáról beszélgetett, midőn egyszer felcsattanva kiáltá: - Nem értem, minek 
rozsdásitja magát testvérem Erdélyben. A császár a föltétlen birtoklás helyett 
Erdélynek jogokat biztosit, holott egyedüli biztos kormányzási módszer a vér és 
vas. Legyőzött ellennek nem elég a nyakára tenni lábunkat: a torkát kell 
elmetszeni. 
- Ön haragszik a magyarokra, tábornok! - mondá a mellette ülő 
tiszt. - Haragszom és kaczagom őket. Ott van a kurucz-király, Tököli Imre 
példája, ki más küszöbe előtt tengeti életét. 
- Ezt állitotta róla? - kérdé élénken Lipót. 
- Igen, sőt többet és végre azt mondá, csodálkozik azon, hogy 
felséged megtür előszobájában olyan két magyarországi tisztet, kinek bátyja 
képmutató. 
- Kiket értett a tisztek alatt? 
- Dragan Iszály és Beregi Miklós őrnagyokat, kik felségednek hű 
szolgái voltak mindenkoron. Dragan őrnagy ezt elértette. És Julián tábornokhoz 
átszólva, kérdé: 
- Talán engem értett az egyik magyarországi tiszt alatt? 
Julián tábornok dühösen felelt: 
- Ha ön az, akkor önt értettem. 
És ekkor a következő párbeszéd folyt le közöttük: 
- Erre nem szolgáltam ez ideig. 
- Az nekem mindegy. 
- E szerint ön minden igaz ok nélkül sérteget? 
Pumilló gúnyosan kérdé: 
- Talán a szavaktól is félnek a magyarok? 
- Ha a szó, hazug. 
- Én nem hazudtam. 
- Akkor ön gyáva is, ha visszaszivja állitásait. 
- E szaváért ön nem fogja látni többé a reggelt, tiszt ur. 
- Azaz, hogy ön nem fog visszatérni a szép franczia hölgyekhez, 
tábornok. 
- Lássuk. 
- Menjünk. 
S... tábornok szünetet tartott s Lipót kiváncsian sietteté 
előadásában. 
- Eltávoztak a korcsmából? 
- Igen. A korcsma előtt szurta át Julián tábornokot Dragan Iszály 
őrnagy. 
- Volt kiséretökben valaki? 
- Mindegyik részről három tiszt. 
- Azoktól tudta meg a szomoru hirt? 
- Nem, a korcsmáros is végig nézte a párviadalt s tőle kérdeztem: 
mi történt? 
- S mit felelt? 
- Azt mondá: A patkány erősebb az egérnél, a sas a csókánál, az 
erősebb mindig legyőzi a gyávábbat. 
- Ebből a feleletből tudta meg, ki győzött? 
- Ebből, mert Korn apó, ha valami különös esetről van szó, 
bölcselkedik és képletekben beszél; továbbá elvitte az asztalról Julián 
tábornok borát e szavakkal: Szegény bor, nem egyesül az elfogyott cseppekkel, 
melynek árával Pumilló tábornok örökre adós maradt. 
- Ön mit tett volna Dragan Iszály helyében? 
- Nem tudom. 
- De elismeri, hogy nagy bűn Julián tábornok megölése? 
- Elismerem. 
- Elitélné Dragan őrnagyot? 
- El. 
- Nem tudná védeni? 
- Nem értek ahhoz, felség. Egyszerü, nyers katonák azok 
mindaketten, s Dragan Iszálynak nem bátyja volt, kit Julián tábornok 
képmutatónak nevezett; de barátjának, fegyvertársának a bátyja. Ez önzetlen 
barátságban látom azt a tisztaságot, mely enyhiti Dragan Iszály tettét és nem 
érdemel súlyos büntetést. 
Lipót fanyarul mosolygott fakó ajkaival, tört fényü szemében tüz 
gyulladt ki. Felállott üléséből s haraggal mondá: 
- Én nem itélem el! Ön nem tudja megitélni, mit érez az, kinek 
nemzetét sértik. Az egyén türhet, a honfi nem! Számtalan sebei mutatják, mily 
hű katona; nemes fölgerjedése, milyen hazafi: merész kötelességében, bátor 
érzelmeiben. 
- De, felség, ugy tudom, hogy Dragan őrnagy egy másik népcsaládhoz 
tartozik, nem a magyarhoz. 
- Más népcsaládhoz; de a magyar nemzethez. Magyar földön 
született, ott éltek ősei századok óta és magyarnak tekintendők. Julián 
tábornok sértőleg nyilatkozott a magyarokról s Dragan őrnagyot ez menti. 
- Felség, nagylelkü... 
- Csak az érzelmeket méltányolom, és akaratommal többé nem 
történik büntetés, melyek képzelt bűnökön alapulnak. Tekintem két férfiu 
viadalát, a szerencsés győzőt nem tiprom el. Minisztereimnek mondja meg 
tábornok: Ha olyan fontos az az állás, mit Julián tábornok a franczia 
nagykövetségnél betöltött, helyébe Dragan Iszály őrnagyot nevezem, s Pumilló 
Teobaldot, testvére halála fölött érzett fájdalma enyhitéseül, gróffá. 
- Megvihetem a hirt Dragan őrnagynak, felség? 
- Vigye meg, s holnap induljon Julián tábornok helyére. 
S... tábornok kipirult arczczal beszélte el a császár itéletét a 
két jó barátnak s Iszály, Miklós nyakába borulva mondá: 
- Bármennyire legyek tőled, soha sem szünöm ápolni 
barátságunkat. 
Azon napon Beregi Miklóst a császár magához hivatta és titkos 
megbizással küldte el a délmagyarországi hadsereghez. 
A két barát utja itt elvált egymástól. A testvéri szeretet, mely 
őket egybe füzte, kettőjök barátságából táplálkozott. Az együtt müködés a 
kettős érzést összeolvasztotta, s közös érzelmeik olyanok voltak, mint két 
hurja a hegedünek, melynek a hangja egymásba ömlik. 
A hosszabb elválás idegenségét nem ösmerték. Egységök, bizonyos 
fásultságot osztott el gondolataikban; a barátság próbakövét pedig az egymástól 
való messzeség edzi, és a jövő mutatja meg, megtalálják-e az emlékezetben a 
próbakő edző szikráit, együtt kezdődő sorsuk lánczszemeinek folytatását? 
Rekkenő augusztusi nap volt. Beregi Miklós néhány futárral, a 
titkos megbizás teljesitése végett haladt a Duna mentén. A zöld gyepen, mit a 
Dunának tavaszi kiöntése gyengén öntözött, vágtatva suhantak át. Sokszor, a 
sötét éjszakák barnálló ködében csak a folyó fodros hullámai csillámlottak, a 
holdat, a csillagokat fekete fátyol takarta, s néhol, a szél pihenésében: a 
viznek ezüstös lapja tükrözé. 
Beregi Miklós az uton, mindig Iszályról gondolkozott, fájt neki a 
magánosság. 
A Telecskai dombok agyagos völgyein sokszor ugy tünt föl a kis 
csapat, mint valami szálló madár, mely akadályra nem találva hullámos 
enyelgéssel szeli utjait. 
Itt találta hadserege közepén, Lipót jeles hadvezérét, Savójai 
Jenő herczeget s közlé vele a császár üzenetét. 
A herczeget meglepte a parancs, hosszan elgondolkozott. 
- Mindennap ellenkező utasitást kapok a hadügyminisztériumtól, - 
szólott végre Miklóshoz. 
- Azt hiszem, fenség, ez a parancs nem változik: mert utasitásom 
van az eredmény hirét bárkinél előbb megvinni, s kérem a legnehezebb 
küldetésekkel lásson el, annak kivitelében. 
A herczeg az asztalán kiteritett térképhez lépett, a két férfi 
sokáig beszélt az éj csendjében a teendőkről. 
A herczeg táborának helyzete nem a legjobb volt, a török szultán, 
II. Musztafa személyesen vezette az Aldunához nagyszámu seregét, sem czéljait, 
sem utjának irányát nem sejtette a herczeg, és igy, az ütközés parancsa, mit 
Beregi Miklós hozott a császártól, nem kis zavarba hozta. 
- Ki fogja nekem az ellenség czélját földeriteni? - kérdé 
töprenkedve Beregi Miklóstól. 
- Magam, néhány bátor katonával. 
A kora reggel már ujra utban találta, és a herczeg parancsot adott 
serege összevonására. 
Hét nap mulva tért vissza a kis csapat. Beregi Miklós elhozta az 
ellenség vezérének terveit és előkelő foglyokat, kik állitásait 
megerősitették. 
Ugyan ekkor érkezett meg Kéri Gottfried is, ki a 
hadügyminiszterium egyik utasitását hozta el. 
Ebben pedig az foglaltatott: a herczeg kerüljön minden 
összeütközést az ellenféllel. 
Beregi Miklós soha sem vette komolyan Kérit. Türte rossz 
indulatát, ösmerte szolgai természetét, de az ő irányában nyiltan, semmi 
cselszövést nem kisérlett meg. 
Az alattomos ellenségről nem birt kellő tapasztalattal, sötétben 
látott mint a hiuz; de az emberi jellem alakoskodásába emberösmerete nem látott 
be. 
Az udvaronczból nem ragadt rá a képmutatás. Szolgát látott az 
alázatosban s többre becsülte a tetteket, a hüséget. 
De az egyedüliség - elszakadva Iszálytól, ki birt a kigyó 
fürgeségével a kutatásban - gondolkodóvá tette s Kéri megjelenése kellemetlen 
hatással volt rá. 
A herczeg fiatal korában XIV. Lajos udvarában élt s papnak 
nevelték. XIV. Lajos udvara a szerelem tanyája volt: hol nem hittek a papoknak, 
nem hittek a férfiaknak, de szeretni divat volt. A herczeg levetette a papi 
ruhát, nem ostromolta a szerelem-áhitókat; azonban hitt csillagában, merész 
szive nehezebb dolgok felé vonzotta. 
A Tiszához vezette seregét és támadott, támadásának eredménye volt 
a dicső, zentai diadal. 
Beregi Miklós ott volt a csata hevében, hova csak utána rohantak a 
harczolók. A csata még folyt, a győzelem azonban ki volt víva és Savójai Jenő 
megölelte. 
- Kettőnké a borostyán - szólott hozzá. - Az enyimet a hir 
szárnyára veszi, az ön tollait nem veszik észre. A vándor, a sik közepén látja 
a tornyot, a nyüzsgő népet, mely a tornyot emelte, nem. Az ön szerepe e 
csatában rugója volt a győzelemnek. 
- Örülök, hogy szolgálhattam, fenség. 
- És én kérem, szolgáljon máskor is. Helyzete az udvarnál, 
érthetetlen. A császárnak titkos vágyait vinni tovább s igaz hirt vinni 
azokról, miről mindenki hazudik előtte, veszedelmes játék, az ember csak 
ellenségeket szerez magának vele. Őrnagy ur, csak önről nem merik mondani: hogy 
szoknyahős; a császár előszobájában lebzselőkről, azt mondják. Én meghivom: 
jöjjön velem. Sok szép dolgokat viszünk keresztül. 
- Fenség, köszönöm hivását; de a császárt nem hagyom. 
- Ha nem hagyja, ne felejtse el, hogy hivtam, mindenkor szivesen 
látom. Most pedig vágtasson a császárhoz, mondja el dicsőségünket, mondja el, 
hogy terhelve lesz a kincstár a gazdag zsákmánytól, fényben fürödhetik a korona 
diadalunktól. 
- Mindezeket elmondom. 
- Siessen is. A futárok nem soká indulnak jelentésemmel, s előzze 
meg őket, nekem is vannak ellenségeim. Aztán jöjjön vissza a császár 
válaszával, megtalál ott, a hol leszek. Hozza el boldogságomat, ha császáromnak 
örömet szereztem. 
Beregi Miklós elvágtatott. Szolgája alig birta annyira hajtani 
lovát, hogy ne téveszsze szeme elől. 
A zentai hős a Tisza szigetéről nézte át a csatatért, s csendesen 
mormogá: 
- Minden eset esélyeken alapszik. 
- Mi az? - kérdék tőle kisérői. 
- Semmi. Egy vágtató lovast látok. Ha az nem jött volna hozzám, 
ezek most nem volnának olyan csendes emberek... 
Beregi Miklós meghozta a császár köszönetét, s a mi azután 
történik, azt már nyiltan mondják följebbvalóitól a zentai győzőnek. 
Mert a vezéreknek is van följebbvalójuk, azt jól tudta Beregi 
Miklós, ki háromnapi mulatás után a tiszántuli részeken haladva, császárjának 
igaz hirt akart vinni Magyarországnak a Tisza folyótól szegélyzett virágos 
völgyéről. 
Magyarország szive. 
A császár utasitása annyiból állott: lovagoljon föl Beregi Miklós 
a Tisza derekáig, nézze át a tájat, melyen keresztül vonul az utolsó török 
sereg Magyarországból, mert annak végleges kiüzését elhatározta. 
Megbizását könnyen teljesitheté; a szem messze látott a rónán, az 
itt lakó emberek érzelmeit kiösmerhette, nyilt volt itt mindenki, mint a 
szétpattant kagyló; egyenes, mint a sík. 
A Nagy-Kunság határához érve, önkénytelenül rántotta fel a füvet 
harapdáló lova száját, a kép, mely eléje tárult, meglepte. 
A nyár perzselő heve ekkorra elmult, olyan őszi éledése volt a 
tájnak, mely gazdag, mint a tavasz: de mig az jeget oszlat, ezt a jég töri le. 
A tavaszt, ha kiszikkasztja a nyár; a másik, még rövid élettel kivirul télelőre 
s neve magyarázza meg magát: az ősz. 
Tiszta sík ez, mit apróbb folyók szeszélyes kanyargásai 
barázdálnak. A kövér fekete földnek virágtól tarka zöld gyepén, messze hangzik 
a méla kolompszó. 
Az itt lakó nép pásztoréletet él. A faluk sürün vannak s 
templomaiknak tornyát mocsártengerek szinén, őszi verőfényen is játszva 
ringatja a pusztai fény csalóka árnyéka. 
A határok közösek; a szántást, vetést, aratást végezni haza járnak 
határaikból az emberek, s ezeket elvégezve, künt laknak a pusztákon, hegyes, 
süvegalaku nádkunyhókban. Télben, a kiszáradt erek aljában legeltetnek, mig a 
legelőt vastag hó nem takarja, egyedüli meleg ruhájuk a juhbőrkaczagány, mely 
első lábaival van nyakukba kötve; égető nyári napokon egyedüli árnyékolója, 
kalapjának széles karimája. 
A füvek tövénél találnak különös idomu hegyes kövecskéket, a mit 
kova helyett tüzvetésre használnak a gyékény pelyhéből készült taplóhoz. E 
kövecskék, melyekből tüzszikrát vet a pásztor aczélja: régi nyilhegyek s ki 
tudja biztosan, melyik nemzet ezreinek volt véres csatája e síkon? Hiszen a 
föld örök oszlop, csak vendégei, az emberek változnak óriás kérgén. 
Karámok, cserények, eszteringák, gulyák, ménesek, nyájak népesitik 
a pusztákat. A nép künt és a falukban olyan magyar, mely alig tudja, hogy mások 
is vannak a világon rajtuk kivül. A kit idegennek ismer, mint ellenségét 
ismeri. 
E kánaáni bőségü föld szemlélésében merült el s bámult maga elé, 
mintha földi paradicsomot látna. 
Előtte hatalmas laponyag, gyengén magasodó dombjaival. Sehol 
országut. A fű mindenütt vastag szőnyeggel teríti, a csapások nyoma elsimul 
rajta. A keskeny dombokon, költöző darusereg rendezi csőrével hónalj-tollait, 
kitépi belőle a fölösleget, hogy messze utján könnyebben lengjen szárnya. Az 
őrdaru meglátja a lovast, megismeri, hogy nem az, ki vele a pusztákon él, s 
nagyot kurjant. Karcsu testét kinyujtja, szárnyait repülésre emeli. A másik 
perczben levegőben uszik a darusereg, kurjantásaikat veri a puszta 
viszhangja. 
A dombok tövében magas, kiszáradt vén nyárfa ágai merednek a 
fellegek alá. Száraz ágain szoros sorokban csicseregnek a füsti fecskék, villás 
farkuk remeg a zajos csevegésben, - ezek is költöznek; bucsuórájukat töltik a 
rónaság vázán. 
A folyók berkeiből előtör a csalogány édes éneke, mintha leány 
ajka susogná reszketve a szerelem bűvös ébredését. A kökényfa árnyékában néhol 
még virit az őszi pipacs s a kökényfa sürü levelei közül a pipacs piros 
csuprába bámul a zöldleveli béka: puszták, erdők időjósa. 
Beregi Miklóst egy hangos: „jónapot kivánok!” köszöntés rezzenté 
föl. 
A dombok alól fiatal, olajbőrü legény léptetett lovával halkan 
melléje. 
- Ki vagy? 
- Cselédje vagyok Sie Lőrincz uramnak - felelt a legény. 
- Ki az? Hol lakik? 
A legény balra mutatott s Beregi Miklós egy magas tanyát látott a 
távolban, körül kisebb épületekkel, a mi e tájon nagy ritkaság volt. Megkérdé a 
legénytől: 
- Hogy hivják e földet? 
- Kun-lapos. 
Beregi Miklós hosszan nézett az előtte levő legényre, ki soha sem 
látott urat és éppen nem érzett ki hangjából a meglepetés, sem a fegyverek, sem 
az utasok szép ruhája nem költöttek benne különösebb kiváncsiságot. 
E vidék népe soha sem volt szolga, előtte az ember soha sem volt 
ur - csak ember. 
Csaknem minden nemzettestben találunk szabados néptörzseket. E 
néptörzs nem tudta, mi a rendi uralom, nem szolgált a hazán kivül senkit, 
kiváltságos törvényekkel kormányozták őket, a milyen természetüknek 
megfelelt. 
A legény egykedvü föllépését ez magyarázza meg. Szolgafaj nincs és 
nem volt, csak emberek voltak a szolgák. Az ember csak idomul szolgává, a 
ritkábban előforduló született szolgavér fönt és alant egyenlő, soha sem 
férfiu, soha sem hiv; tulajdonságai émelyitők. 
Beregi Miklósnak eszébe jutott ifjusága, kedves megelégedéssel 
szemlélte a legényt és fölelevenedtek emlékében az ondódi napok. 
Talán a táj szépsége, talán lelkének hirtelen változása okozta, 
hogy ez emléknél édes anyja is eszébe jutott? 
Mert ez ideig a szülőföld képe alig tünt föl szemei előtt. Immár 
egy ifjuság röppent el mellőle és soha sem látogatta meg testvérjét, édes 
anyját. A helyzet változásával apránként mosódtak el lelkéből az emlékek s 
bátyja, ki nagy hatással volt rá mindig, az első évek multával soha sem emlité 
előtte. Ő nagygyá akarta tenni öcscsét s az reményén fölül megállva a helyet, 
hová segitette, az udvarnál az egykori ifju katonát már „vasember”-nek 
nevezték. 
A természet szépsége volt talán, mely lelkéből érzékenyebb 
megnyilatkozásokat tépett e helyen? Lehet, vagy inkább mindenkire száll egy 
pillanatban átható erő, mely változtat az élet szekerének irányán és az egyes 
sorsában, e pillanat az élet tengelye. 
Azt mondá a legénynek: 
- Fiu, elmegyek ahhoz a tanyához. 
A fiunak ez a kijelentés nem nagy örömet okozhatott. Ahhoz a fehér 
házhoz, kardos aranyos ruhájú lovag, idegen öltözetü csatlós nem szokott járni; 
az ismeretlenség ellen a köznép bizalmatlansággal vértezi magát. 
A legény röviden válaszolt: 
- Én a nádasba megyek. 
Otthagyta őket s belovagolt a nádas sürüjébe, melynek minden 
részét ugy ismeré, mint a réti szárcsa és kigyószerü hajlások között átlovagolt 
tulsó oldalára, hol födve lévén a náderdőtűl, elvágtatott a fehér tanyához, 
megelőzve az oda szándékozókat. 
Mikorra Beregi Miklós a tanyához érkezett, már ott várta Sie 
Lőrincz, egy széles vállu zömök alak. 
Negyven-ötven éves ember lehetett. 
Beregi Miklós leugrott lováról, kezet fogott az egyszerü 
emberrel. 
- Eljöttem magához, Sie Lőrincz gazda s időzöm, mig a szolgám 
eteti, itatja lovamat. 
- Isten hozta kegyelmedet a házamhoz, lovag ur. Szivesen 
látjuk. 
Sie Lőrincz a válasz után házába hivta vendégét. 
- Elragadó szép ez a vidék, maradjunk künt. 
- Nekünk, a kik lakjuk - legszebb, lovag ur. 
A ház előtt, fehér macska játszott a farkával, forgott sebesen, 
még sem tudta elfogni. 
Beregi Miklós leült a ház elébe, melynek udvarát a küszöbig 
boritotta a fodros porcsinfü s kardját leoldta oldaláról. 
Az ülések, ugy bent a házban, mint künt: száraz lófejek; 
kiszáradt, évtizedeken egymásba fonódott zsombik-torzsák valának és e 
természetes zsámolylyal szolgáltak a vendégnek. 
Sie Lőrincznek négy éves fia szaladgált hajlós nádszál paripán a 
ház körül, s midőn az idegen kardját meglátta a füvön, abban hagyta 
paripázását, oda sompolygott a kardhoz és félénk örömmel simogatta. Majd egyet 
gondolt s elfutott, az árvatövis bugókon pillangót ütni süvegével, midőn egyet 
ütött, visszasompolygott a vendéghez és gyöngén megérinté kezét. 
- Bácsi! Adja nekem a kardot, én magának adom e lepkét. 
Az édes anyja, egy kerek arczu, erős, szép asszony, ijedten 
kiáltott rá a pitvarajtóból: 
- Ne alkalmatlankodj, lurkó! 
Beregi Miklós felugrott üléséből a hangra, köszönt és bemutatta 
magát az asszonynak, ki ijedten csapta össze két tenyerét. 
- Istenem! vitéz ur. Mennyire össze van darabolva az orczája. 
Beregi Miklós mosolygott a felkiáltásra, nem válaszolt az 
asszonynak, hanem a sirni akaró fiunak oda adta kardját a kezébe, ki alig birta 
a sulyos kardot, mégis örült. 
Aztán beszélgetett Sie Lőrinczczel mindenféle dologról, mely 
legkevésbbé érdekelt katonákat. Beszédközben végig nézett a tanya udvaránál 
kezdődő szőlőtőkesorokon, melynek sárgás-piros szinü levelei már hullottak, 
tőlük barnára süthette az őszi nap a venyigéjén függő, kövér bogyóju 
gerezdeket. 
A szőlősorok között füzfaágból font méhköpükből rajzottak a méhek, 
a rétek virágai felé. Itatóra indult a fehér gulya, s bornyaik vidám bőgéssel 
ugrándozták körül anyjukat. 
Tej, méz, bor hazája volt e néptörzs által lakott rónaterület; 
televénynyel boritott fekete földjén, kalásztenger ontott magot, s a nagy költő 
maga igy énekelt róla egykor: 
Ért kalászt lengettél... 
Beregi Miklóst elbüvölte a táj szépsége, hol az ellenség 
pusztitásának nyoma sem volt. 
Indulni készült. 
Sie Lőrincz marasztá vendégét, kitől ez ideig meg sem kérdé: 
kicsoda? 
A szolga a lovakat vezette, midőn a szőlőskert mellől gyönyörü 
leány-sereg jött dalolva a tanya felé. 
A leányok sarjuszénát gyüjtöttek, hazatérőben voltak a 
munkából. 
Egy leány jött elül, olyan tizennégy éves forma. Magas, nyulánk 
termete a korai fejlődés egyik legszebb sarját mutatá. Fehér arczbőre volt: 
fekete, kissé tágra nyilt szeme, mit hosszu pillák sötétitettek. A gyermek 
ártatlansága simult homlokára, s telt, piros ajkával, kedves ellenszinét 
mutatta fehér arczának. 
A természet vadvirága volt; de olyan virág, mely kedvencze annak, 
ki ezrek közül egynek sokat nyujthat a szépségből. 
Vállán a széna gereblye jelezte, hogy ő is dolgozott. A leányokkal 
együtt dalolt valami nótát, mi mindenütt terem, a hol rét, kanyargó folyó, zöld 
lombos cserjebokor, vadvirág és leánysereg van: 
Az a régi baj. 
- A leányom, Ágnes, lovag ur, - mondá Sie Lőrincz - ki bámulva 
nézte, mily szótlanná vált a vendége. 
Annak a huga jutott eszébe, Ricza. 
Sie Lőrincz oda vezeté leányát vendégéhez, s az kipirulva 
köszönt. 
Beregi Miklós kezébe vette a leány kezét s köszönés helyett azt 
mondá neki: 
- Mily szép! Mintha hugomat látnám szemének tükrében. 
A leány erre a megszólitásra oda szaladt az anyja háta mögé s mig 
anyja bátoritotta, a többi leányok nevettek félénkségén. 
Sie Lőrincz maga is kaczagott. 
- Tudja, lovag ur, az én leányom soha sem beszélt idegen emberrel 
és a Szent Iván tüze megjósolta neki: hogy idegen jön a házunkhoz. 
A társalgás kedélyesebbé vált, Beregi Miklós nem sietett az 
indulással, ujra elfoglalta ülését; a gazdasszony pedig készült a vendéglátó 
ebédhez. 
Szegény asszony, azzal sem volt tisztában: ki jött tanyájukra és 
miféle fajtáju uri ember az. 
Beregi Miklós mosolyogva kérdezte a gazdától: 
- Mi az a Szent Iván tüze? 
- Az egy tüz, mit Szent Iván napjának előestéjén a király-ágas 
kórójából raknak öreg asszonyok a folyó partján, s olyan leány gyujtja meg, 
kinek négy fővonal van a baltenyerében. Az ilyen leányról azt tartják, soha sem 
tudja menyasszonyi ágyát megvetni, akkorra meghal; de előbb egymást ölik érte 
az emberek. 
- Van aztán ilyen tenyerü lány sok? 
- Dehogy van, nagyon is ritka. 
- Ha nincs, ki gyujtja föl a tüzet? 
- Akkor senki; hanem egyszerüen parazsat tesznek alája és maga 
gyujtja föl, a Szent Iván esti szél. 
- Most is ez a szél gyujtotta? 
- Nem. Az én lyányom gyujtotta öt éves kora óta minden 
esztendőben, neki négy vonal van a baltenyerén. 
- Elhiszik a babonát? 
- Magam világot járt ember vagyok, lovag ur, s nem hiszem el; 
feleségemnek pedig azt kell hinnie, a mit én hiszek; a lyányok, vén asszonyok 
elhiszik, hadd higyjék, senkinek sem ártanak vele. 
- Mire való az a tüz? 
- Az a jóstüz. A legények először kalapos konkurját járnak 
körülötte: tizenháromszor kerülik meg a tüzet, kalapjukat a tüz fölött 
csóválják. Ha aztán a kalapon rengő darutoll meg nem pörkölődik, azt jelenti: 
hogy a felesége mindig hű marad hozzá, tartós lesz a szerelme: mert a szerelem 
tüze sem égeti el. 
- S ha a tüz megégeti a darutollat? 
- Akkor a legény előre tudja, hogy az ő felesége: csapodár, 
veszekedős, száznyelvü asszony lesz, ki bekormozza házas életét. 
- A lányok is játszanak a tüzzel? 
- Érdekli e haszontalanság a lovag urat? 
- Nem hallottam soha hirét. 
Sie Lőrincz egyet köszörült torkán. 
- Pedig nem igen érdekelheti a nagy urakat, azok boldogabbak, mint 
a szegények. 
- Én nem vagyok nagy ur, s nem árt a tudása. 
- Dehogy árt, lovag ur. Mikor a legények elvégezik a kalapos 
konkurját, és a leányok jól kinevetik, akkor ők állanak a tüz elé, másik 
oldalon állanak a leányok, hátuk mögött az asszonyok pletykázó csomója. - A 
legények Szent-Iván-almát raknak kalapjukba, borizü, koránérő alma ez; a 
leányok ekkor kezdik a Szent-Iván tüz ugrálását. Minden leány háromszor ugor át 
a lobogó tüzön s látni a csillagok alatt: a hold borongó fátyolánál, a mint 
szép, ifju leányok szöknek át komoly, vagy kaczagó orczával a tüzön hófehér 
ruhában, kibontott hajerdővel, mely az ugrás alatt, mint valami felhőszárny 
hullámzik utána - bóditóan szép! és sok legény vesziti el eszét ilyenkor, mert 
a tündérek repüléséről álmodik utána. - A legények Szent-Iván almát dobálnak. 
Magasra hajitják és a leányok szökésökben jobb kézzel kapják el. Ha az első 
ugráson már egy almát elkap a leány, azt mondják: - Még ez évben férjhez megy. 
Ha másodikon: másik évben, ha harmadikon: harmadik évben. A mely leány alma 
nélkül marad, az lesheti ujra másik Szent-Iván estéjén az ugrásokat, akkor 
szerencsésebb lehet. - Az én leányom most ugrott először. Szép fehér ruhát 
varrt neki az anyja, maga fonta-szőtte len-csalánból. Minden ugráson két almát 
kapott el, a milyen még nem történt soha. 
- Erre mit mond a babona? 
- Elfelejtkezett az ilyen szerencsés eredményről; hanem a 
vénasszonyok tovább magyarázzák, hogy az ilyen nagy szerencse azt jelenti: 
királyfi jön a leányért, aranyos csatlósok kisérik, öt fehér paripa huzza a 
hintót, ezüst liliomkoszorut hoznak, gyémánt szemkő csillog a bodrában, budai 
ötvös remekel a pártán, ruháját selyem-pókhálóból szövik, végre a királyfi 
beülteti az aranyos hintóba s elviszi messze földre, élnek boldogul, mig meg 
nem halnak. 
- Maguk azt elhitték? 
- Látta lovag ur a gereblyét a vállán? 
- Láttam. 
- Az a felelet a királyfivárásra, hiszen tenyeréről meg mást mond 
a babona. 
- Igaz. 
- Nos hát, lovag ur! üritsünk vedret vitéz személyére, s mondja 
meg: mi légyen kegyelmed? 
A leány hatalmas két veder bort állitott a beszélgetők elé. 
- Tiszt vagyok Bécsben, a császárnál. 
Rangját föl sem emlitette. 
- Ott lakik nála? 
- 
Őtet 
szolgálom. 
Sie Lőrincz elkomorodott. 
- Kezdek hinni a babonának, lovag ur. 
- Mennyiben? 
- Hát nálunk sem király, sem császár nem szokott megfordulni, sik 
itt a föld, szemeivel sokat látna. Egy király jött hozzánk hajdanában: László 
király. A kun leányok szeménél melegedett az, s megölték érte apáink. Olyan 
ember sem járt itt, a ki a császárnál lakik és 
őtet 
szolgálja. A babona királyfiról beszélt és császár lovagja jött, 
csak az a különbség, nem a lányomért, nem én hozzám. Nevessünk rajta, lovag 
ur. 
- Én egyszerü tiszt vagyok. 
- Egyszerü alig. Ösmerem én az osztrák tiszteket. Minden évben 
járok Bécsben. 
- Mit csinál ott? 
- Tulkokat hajtunk. Van ott egy becsületes Korn nevü ur, 
ismerősöm; fogadója van, s ez szokta megvenni. 
- Sok tulok van a környéken? 
- Van és nincs. Veszedelmes állapotok vannak országunkban, az 
rabol, kit védelmünkre küldenek s védekeznünk kell ellenök, a hogy tudunk. 
Határainkon lovas őrök vannak felállitva a lakosokból, lovaik gyorsak mint a 
szél, egy fél nappal megelőzik az idegenek érkezését. 
- Jövetelemet is tudták? 
- Még tegnap, lovag ur; de az őrök azt jelentették: becsületes 
magyar ábrázata van, és szivesen vártuk. 
- Hátha katonaság jön? 
- Ha azok jönnek, ismerjük a módját, mint bánjunk velök. A török 
parancsol és követel, tehát adunk neki a fölöslegből s megelégszik vele; ha 
osztrák zsoldosok jönnek, elhajtunk mindenféle jószágot a nagy Kunlaposba, 
melynek vége tul van az Ecsedi lápokon. Ezért tartunk tinókat. Az ökör nehézkes 
jószág, a tinó gulya gyors, mint a ménes és vágtatunk vele. A falukban a vén 
asszonyok maradnak; lánynak, szemrevaló asszony cselédnek szinét sem látják: 
mert zsarolók, pusztitók és fajtalanok. - A vén asszonyok aztán elmondják 
nekik: hogy oda vagyunk Egerbe, dézsmát vittünk a káptalannak. Azok aztán, a 
mit találnak, mindent felprédálnak, a vénasszonyokat korbácsolják. Mikor 
eltávoznak s mi visszakerülünk, templomainkban az első helyre ültetjük az öreg 
asszonyokat, s kezet csókolunk nekik alázattal, mert ők a mi házunk 
becsületének hősei. 
- Miért nem jelentik fel a zsaroló csapatokat? 
- Minek jelentsük fel, lovag ur? Van nekem egy bölcs tanácsadóm, 
az a Korn ur. Mikor őszszel cserevásárra megyünk a Mátraaljára, hol a hegyi 
lakók nehéz, elhizott ökreit cseréljük ki fürge, szilaj tinókkal, magam 
hajtatom azokat Bécsbe száz és száz veszedelem között, ezerféle furfanggal. Az 
a jó ur mindig azt mondja, ha panaszkodom: „Hallgass és tégy, barátom. A fejős 
tehén jámbor állat módjára tejet szolgáltat gazdájának. A pór, fejős tehén s ha 
rug: taglóval ütik agyon. Ne panaszkodj, de élj eszeddel, fuss, ha üznek, szökj 
előlök, ha észrevesznek, csak ott verekedj, a hol senki nem látja; 
ellenségeidből pedig egy se távozzon élve. 
- Korn apó okos ember. 
- Ismeri lovag úr? 
- Járok hozzá, mikor otthon vagyok. 
- Nagyon jól teszi. Ármányos ember az a jóban. Megtörtént rajtam. 
A nagyszombati őrség észrevette a völgyek cserjéi közt bukdácsoló gulyámat s 
midőn a veszedelem miatt vissza akartunk usztatni a Vágon, rajtunk ütött. 
Elvették marháinkat, csak a megtépett szürrel állithattunk fel Bécsbe Korn 
urhoz, ki nagy lármát ütött végettünk. Bejelentette a községtanácsnál, hogy az 
elrabolt gulya az övé volt, az egri és gyöngyösi vásárokon vette és ha három 
nap alatt a katonai kincstár nem tériti vissza kárát, elmondja az esetet 
nyilvános helyen: a fogadósok czéhgyülésén; fölmegy a császárhoz egy bibliával, 
a császár alaposan ismeri a bibliát, testőrsége van a papokból s megkérdi tőle: 
van-e abban olyan hittétel, a mely jogot adna az osztrák zsoldosnak, hogy egy 
bécsi fogadós tulkait elvihetik kártérités nélkül? A tanács ismerte Korn ur 
szivósságát, még aznap bejelentette a katonai kincstárnak, az pedig meggondolta 
a dolgot és fizetett bőven: másfél árt egy jószágért. 
- Derék dolog volt Korn apótól, ha fölmegyek, megköszönöm. 
- Jól teszi, lovag ur; népünknek tesz ezzel szolgálatot. A nagy 
magyar Alföldön ez a nép még erős, mert módos és egyszerü. Ha az elpusztitottak 
sorsára jut, száz évet veszit vele a nemzet növéséből. 
Mindketten elhallgattak. 
Az őszi nap melegen sütött a tanya elébe. A nagy csendességbe 
néha-néha a tanya előtt játszó kezesbárány csengőjének hangja csillingelt. 
A házbeliek nem tudták tovább füzni a szót, nem tudták, mit 
csináljanak vendégükkel, kinek megjelenése maga az erjedő bizalom, 
összedarabolt arczáról lesugárzik a férfi hóditó nagysága, ajkai körül pereg a 
szives baráti szó. Egy embert láttak maguk előtt, ki külső megjelenésében olyan 
volt, mint a hómezőn föllobbanó parázs, mihez örömtől repdeső szivvel huzódik 
fagyát üzni, a fázó vándor; egy oszlopot, mely védne széltől, vihar erejétől; 
egy gátat, melynek árnyékába huzódva egy paizs óvná az üldözöttet; egy vezért, 
ki lángot volna képes osztani szellemével s riadó kürtök rivalgását vélné 
hallani az elnyomott, szabadságát sirató nemzet. 
A képzeletnek szivárvány szinein futó játszi remény oda volt 
szárnyalva minden magyar ház küszöbéhez. Szállott a vágy, de röptének utját nem 
találta; az őrtüzek még nem gyulladtak ki, hivogató fényük még nem világitott! 
S e néptörzs, mely bölcsőjében szivta magába anyjának emlőjéből a szabadság 
tejét, értette a rabság durva sötétségét, érezte édes bájálmait; földje, fája, 
hazája szabadságának bus temetője fölött soha nem szünő reményeiben, hogy ujra 
kél. 
Mert a mit Sie Lőrincz beszélt vendégének, csak burkolása volt 
szive panaszának. Sie Lőrincz nem magáról szokott beszélni vendégei előtt, nem 
a Szent Iván tüzről, hanem hazájáról, annak rabságáról. 
Ő végzett magával, magát védni szerencsés vala. A magyar pór 
azonban jobban szerette hazáját boldogságánál, gyermekei halálát nem könyezte 
meg; de hazája állapotán sírt, a mezőn, az erdőben, a templomban, a havasok 
csucsán, a völgyek mélyében. 
És minden érheti, csak az nem soha, hogy hazája nagy jövőjébe 
vetett hite gyengüljön. 
Sie Lőrincznek nyája, gulyája legelt esthajnalon. Evett friss 
füvet jámborul, szomját oltotta a füre szálló harmat, de ő nézte a csillagok 
járását a többi pórral együtt s várták, mikor jön fel az ő csillaguk. 
Minden idegen fegyveresben ellenséget látott, és most nem tudta 
megmagyarázni, mit érez Beregi Miklós mellett. 
Vannak emberek, kiket idegen eb sem ugat meg. Az ember egy 
ösmerősét véli benne, s ösztönszerüleg vonul megjelenésének hatása alá. 
Sie Lőrincz kétkedő lelke, mig vendégével társalgott, fürkészett, 
kutatott annak szándékában. A lovas őrök fel voltak állitva minden ponton a 
határ körül és ha ellenséges czéljai volnának az utasoknak: a farkas e karám 
közepébe szorult - gondolták és a pásztorok résen állnak. 
Azon egykedvü érintkezés hozta zavarba Sie Lőrinczet, melyet 
Beregi Miklós, velük szemben tanusitott. Mintha otthon volna. 
Nem kérdezte tőle, hová való és az igézet, mit rá gyakorolt, 
áthatott minden családtagjára. 
Az asszony abba hagyta a főzést, a pitvar ajtóba állt és onnan 
nézte a vendéget. A kis fiu leült a nehéz karddal, bámulta az idegen kabátján 
az aranyos zsinórokat. A leány oda állt háta mögé s talán kiváncsiság vonzotta 
a ritka látványhoz, mit egy tiszt megjelenése idéz elő egy egyszerü tanya 
udvarán? A paripák halkan ropogtatták az elibök öntött zabot, a szolga álmosan 
bóbiskolt. 
Az sem tudta, mit érez az egyszerü emberek között, hová őt nem 
vitte sorsa sok évek óta. Az ő sorsa más utat tárt elé, mely nem egyszerü pórok 
tanyájának indul s nem azok szive felé vezet. 
Sie Lőrincz erősnek találta a verőfényt és megszólalt: 
- Lovag ur, térjen be házamba a verőfényről. 
- Szeretem a hevét, jó ember, élvezzük. 
Tollas lovagkalapját levette fejéről. 
A másik pillanatban a háta mögött álló leány elsápadt, 
önkénytelenül szivére szoritotta kezét. 
Sie Lőrincz ajkaiból vissza szökött a vér, kimeredt szemtekéinek 
mozgása megszünt. 
Iszonyu, mély forradást látott vendége fején, átárkolva a 
fejtetőt. 
- Bocsásson meg uram, hogy lelkem kétkedett - rebegé. - Ilyen élő 
koronát nem láttam senki vállán. 
Idők folyása. 
Beregi Miklós egy mély sóhajt hallott s villámgyorsan ugrott föl 
helyéből, karjai közé fogva az aléltan hanyatló leányt. 
Nem értette az általános meglepődés okát, nem sejtette, mi baja a 
leánynak. 
Sie Lőrincz ugy állott ott feleségestől, mint egy czövek, bennük 
ujabb bámulatot keltett, hogy az idegen ur kezébe veszi az elalélt leányt, 
ringatja karjain, mig szemét fölnyitja és szüz tiszta lelkéből arczára ül a 
ragyogó pirosság, mely a leányarczok tünő híme, s mit csók lop le onnan, szivet 
vonzó, szerelmet fakasztó örömében. 
Aztán beviszi erős karján a fehér tanyába, lefekteti dagadó pehely 
párnák tetejébe, hol édes anyja ijedten kérdi tőle: 
- Mi bajod leányom? 
Apja is utánuk bandukol, oda áll az ágy elébe és mintha félne 
megkérdezni leányától: mi ütötte meg szivét? halkan szólitja meg: 
- Megijedtél valamitől, szép cselédem? 
A leány nem felelt egyik kérdésre sem; de midőn Beregi Miklós 
kérdi tőle: 
- Beteg? 
Akkor már felelt: 
- Ugy e nagy uram, fájhatott az a roppant seb-árok a fején? 
Erre a kérdésre Beregi Miklós szivébe látott az egyszerü 
pórcsaládnak. Jól esett a részvét, oda ült a leány ágyának szélére, beszélt 
hozzá, olyan dolgokat, miket azok, vén regéket mesélőktől hallhattak téli 
estén, pattogó tüz melegénél. 
- Ettől ijedt meg? Rút vágás. Az udvarnál jogom van e seb miatt 
föltett kalappal járni mindenütt. Budavár bevételénél ajándékozott meg vele egy 
török csajkás, kik csatabárdjukkal sok kárt tettek az ostromlókban. Mi csak 
mükedvelők voltunk ott egy barátommal: hirt hordtunk az ostrom előmeneteléről a 
császárnak. - Az utolsó rohamnál mi mentünk elül. Sokan voltak földieink közül, 
kik lenéztek bennünket, hogy osztrák katonák vagyunk s megakartuk mutatni, 
mennyire maradtunk magyarok. Ösmertük a halált osztó rohamot, tudtuk, hol 
közeledik biztosan felénk; de szerettük, mint béka a mocsárt és egy negyedóra 
elmult, mikor utánunk feltüzték az első zászlót. - Nekünk nem lehetett végét 
várni az ostromnak, lovaink nyergelve vártak a tábor törzsnél, s midőn vissza 
fordultam, hogy a ledöntött várfalon kimenjünk, akkor vágott hozzám teljes 
erejéből a csajkás s megajándékozott e rút sebbel. 
- Ugy-e arczát is akkor szabdalták össze? 
- Dehogy akkor. Össze volt már az szabdalva. Azok szelid dolgok: 
egyszerű kardhegy-rajzolások. Mi akkor is elsők voltunk, kik a hirt megvittük a 
győzelemről. Barátom levitt a várból, kimosta sebemet, ölébe vett, ugy nyargalt 
velem. Lovam velünk jött, és ha lova fáradt a kettős teher alatt, az enyim vitt 
tovább bennünket; aztán ez a ketté szelt kéreg szépen összenőtt, s vezet 
tovább. 
A leány eltakarta szemeit kezével a beszéd alatt, nem mert a 
szemébe nézni annak a férfiunak, kit ő nagyobbnak képzelt minden embernél. Az 
apja beszélt helyette: 
- Oh, nagy jó uram, minek áll szóba egy pórleánynyal, ki azt sem 
tudja, mit kérdez? Egy semmi az: féreg, mely lent született a nyüzsgő nép 
sorában, a ki nem érti soha, a mit most hallott. Én megértettem. - Az a korona 
ott a vállán, azzal a beszélő sebbel, ránk mutat, férfiakra. Ne higyje, hogy 
játékot üzünk, én meglepődésemmel, ez a leány kóros ijedésével: az alázat tör 
ki belőlünk mély szeretetünkben, s áldott az én házam, hogy meglátogatta. 
Beregi Miklós végigsimitotta a leány homlokát, kezét adta apjának, 
s ott hagyta a házat, melyben ugy találta: hogy nem érti tisztán a megtörtént 
jeleneteket. 
Visszagondolt gyermekkori multjára s itt kezdve, multján 
végignézett; de nem találta gyermekkorából sem magában ama mély tisztelet 
forrását, melylyel itt körülövezték. 
Inkább daczos, önfejü gyermek volt, s midőn sorsa magasra 
helyezte, ugy értve ez állitást: hogy a legnagyobbakat látta egyszerü 
embereknek, s mig ezekről a távol lakó nép fölmagasult képeket alkot magának - 
ő sohasem érezte az alázat őszinteségét bensőjében. 
Lova lépésben haladt, lovasa gondolkozhatott. Egy izben a lovas 
hevesen emelte föl fejét s mély dörmögéssel mormolá: 
- „De igenis! Alázat lakozott szivemben, valamikor apámra 
gondoltam, az ő emlékénél gyuladt ki bennem a daczos tüz, mindig előttem 
lebegett alakja s mindig hittem, hogy apám volt a csaták legbátrabb férfia. 
Soha sem láttam őt képzeletemben kicsinynek. Ezek láthatták bennem az embert, 
ki ott volt nehéz helyeken, melyekről ők lelkesülten beszélnek. Akár mi volt a 
meglepődés oka, ez egyszerü pór-család nem képmutató.” 
Beregi Miklós a tettek mezején nem birt töprengő elmével, a 
katonai élet, mely tőle tetteket kivánt, ennek ellenkezőjét fejlesztette és 
gyors, semmi veszedelemmel nem törődő határozottsága emelte kiválóvá. 
De most töprengett. Tépelődött a tanyai jeleneten s nem tudta, mi 
az oka. 
- Babonáról beszéltek előttem, én is hiszek abban. Minálunk azt 
állitja a nép: hogy a kinek apja csaták mezején vész, annak fiát csatákban nem 
fogja megölni senki. Én hiszem azt, azok hiszik a Szent Iván tüzének babonáját 
és a leány arra gondolt, mikor meglátott. 
Valljuk meg: Beregi Miklós a katonai müveken kivül alig ösmert 
könyveket és midőn Petrarka dalait, vagy Balassa Bálint szerelemtől sajgó 
verseit Iszály barátja elragadtatással emlegeté előtte, róla lepattogtak azok 
hatásai s boszusan mondá Iszálynak: 
- A szerelemhez nem kell holdvilág és sóhajtások, nyilik az minden 
nő kebelén s férfi csókot szomjaz, mely leszakitsa onnan. 
Merengésében egy falevél ütődött nyergéhez, a koppanás 
fölriasztotta. Egy magányos rezgőnyárfa hatalmas gallyain himbálództak a 
sárguló levelek: a közül való volt, s ő nem dobta el. 
- Emléket viszek Magyarországból, - mondá. 
Aztán ujra a régi ember lett, ki küldetésének köteles tevője. 
Azt hitte: többé eszébe sem jutnak, kikről oly mélyen 
elgondolkozott. 
Bécsben a zentai diadal mámorát élvezték mindenfelé. Ő pedig ujra 
teljesité mindennapi szolgálatát. A nagy diadal az osztrák császári ház 
hatalmát biztositotta a keleti hóditó fölött, apróbb várak, kisebb török 
csapatok még ugyan voltak Magyarországon; de azok kiüzése a hosszas hadjárat 
könnyü befejezésének volt föntartva. 
A győzelmek, a magyarság hallatlan erőkifejtésével voltak véghez 
vihetők; de ezt Bécsben csak a nép ösmerte el, s Korn apó, ki egy száj volt a 
népből, igy nyilatkozott: 
- Ez a savójai egyetlen az olaszok közül, a kit el tudok türni. 
Teljességgel nem szeretem az idegeneket, kik a mi nemzetfánk leveleit eleszik 
elölünk; de ez jó kovács, a nehéz magyar kalapács segitségével. 
Beregi Miklós eljárt Korn apóhoz rendesen. A császár tiz órán tul 
ritkán vette igénybe szolgálatát, és a vig testőrök észre sem vették a vas 
embernek naponként növekedő szótalanságát. 
- Unatkozik. Szórakozás végett megy, - mondák egymás között. 
- Kitüntetését várja. 
- Jól dolgozott legutóbb is. 
- A császár nem méltányolja szolgálatát eléggé. 
- Pedig sok olyan levelet vitt a császár második menyasszonyának, 
a miért a főudvarmester kincseket adott volna. 
- Vagy a magyar elégületlenek panaszai bántják. 
- Azokkal nem törődik. 
- Talán rossz bort mér, Korn apó? 
- Vagy a bécsi szép nők csókja lett savanyu? 
- Ezelőtt sokat mulatott, a bort is mindig legyőzte. 
- Sok szép asszony bolondult érte, s egy sem tudta magához 
kötni. 
- Talán beteg? 
- Számtalan sebet kapott, ő az udvar legdicsőbb katonája. 
- Ha a katonák lelke menybe száll, Beregi őrnagy lelkét az Uristen 
őrangyalává teszi bizonyosan. 
- Nem csalódik választásában. 
- Bizonyosan barátját sajnálja, kit a császár Francziaországba 
küldött. 
- És most már egyedül maradt a figyelő szakasz tagjai közül. 
- Minden kötelesség rá szállott. 
- A császár pedig sokszor szeszélyes, és emberfölötti 
küldetésekkel bizza meg. 
- De mindig elvégzi a rábizottakat. 
- Sőt azt is, a mivel megbizva nincs. 
- Például: az ütközetben részt vesz. 
- Beregi őrnagy ugy van azzal, mint a muzsika részege, ha zenét 
hall: mindjárt tánczol. 
- A mint beszélik, a császár erősen megtiltotta, hogy ezután reszt 
vegyen valami ütközetben. 
- Ez régen meg volt tiltva. 
- De az őrnagy ebben javithatatlan. 
- Annak is marad. 
- Mig egyszer ott vész a csatában. 
- Azt mondják: valami büvösség védi? 
- Az lehetséges. 
- Mi az a büvösség? 
- Például. 
- Ha édes anyja van? 
- Nem hiszem, hogy volna. 
- Legalább nem hallotta tőle senki emlegetni. 
- Sem az apját? 
- Az apákról nem szeret beszélgetni Zrinyi János esete óta. 
- De azért lehet édes anyja. 
- És ha van? 
- És ha él? 
- Akkor onnan ered a büvösség. 
- Miként? 
- Az mindennap tizszer imádkozik érte. 
- És jó szentje van. 
- Hátha ujitott vallást követő? 
- A szentek mindenütt hallják az imádságot. 
- S ha valakit szeretnek, segitségére vannak. 
- Akkor Beregi őrnagyon a védő szent mindig rajta ül. 
- Aligha megtürné. 
- Akkor oda imádkozza az anyja. 
- Nekem is van édes anyám, a ki mindennap imádkozik érettem. 
- Önre, bajtárs ur, rá is fér, elég vallástalan. 
- Csak külsőleg látszom annak. 
- Belsőleg egy szerzetes. 
- Azt hiszem, ön nem is született. 
- Hogyan? 
- Csak ugy: hogy egyenesen a testőrök közé lépett s arra ideje sem 
volt. 
- Családi jogon vagyok testőr. 
- Beregi őrnagy meg családi alapon büvös. 
- Igen büvös... 
- Valóban! mitől? 
- Ne szakitsa félbe szavaimat. 
- Hallgatom. 
- Ha egyébtől nem, édes anyja tejétől. 
- Igaza van, a kit az büvöl meg, azon nem fog semmi baj. 
- Tehát éljen az őrnagy. 
- Sokáig. 
- És ha mennybe jut, vegyen pártfogásába bennünket. 
A vig testőrök igy beszélgettek a vasember szomoruságáról. 
Szeretetökre az rászolgált sokban. Jó bajtárs volt, ki sohasem keresett 
ellenséget magának azok között, kikkel együtt élt; de azok érdeklődése folyton 
fokozódott iránta, mert ha példa kellett hüségről, odaadásról, ügyességről, 
bátorságról, jó, baráti szivről: őt állitották maguk elé és kész lettek volna 
pokolba rohanni utána. 
A vasember pedig nem szomorkodott, ez a homályos érzés futott 
előle. 
Korn apó tiszti asztalánál - mint a hogy ott nevezték - a szokott 
társaság összegyült, s egyik-másik tisztnek feltünt, hogy Beregi Miklós a 
hozzáintézett kérdést sokszor nem érti meg, néha a társalgásnak ha közé szól, 
egészen más tárgyról beszél, mint a miről a társalgás folyik. 
- Valami mély gond nyomja, - jegyzék meg rá. 
- Dragan Iszály őrnagy távolléte miatt búsul, hiszen iker lelke 
volt e két embernek. 
Korn apó is észrevette szótlanságát, figyelt és fürkészett, de nem 
talált nyomot, melyen itéletét épithette volna. 
Az a mély gond észrevétlenül szállt a vasemberre. Midőn ott hagyta 
a fehér tanyát, és lova mellett akarta átaludni az első éjet, sehogysem jött 
álom szemére. A tanya, ködfátyol képben vonult előtte és a leány, ki 
sajnálkozott sebjein. 
- Nem vagyok fáradt, azért nem tudok aludni, mondá szolgájának, ki 
három éji és három napi lovaglás után azt hitte: ura örökre elvesztette 
álmát. 
Hazaérve, mikor az első reggel szobájában fölébredt, ott volt a 
leány képe ismét s többé attól szabadulni nem tudott. 
A sárgult nyárfalevelet megtalálta, eltevé jó helyre, mint első 
emlékét. 
Napok multak, a kór nem mult, s olyat ütött öklével asztalára, 
ajtója majd kiugrott sarkából. 
- Ha igy tart ez a dolog, főkötőt veszek, fejemre huzom: a guny 
majd észre térit. 
Akkor télen, három izben is vett magának szabadságot a távozásra. 
Hómezőkön nyargalt, jeges, zajló folyókon járt keresztül, farkasok futottak 
vele versenyt; ólmos esők jégpánczélt tapasztottak hátára, mégis fölkereste a 
tanyát: égő fájdalmát, háborgó vérét csillapitani annál a két szemnél, mely 
fölélesztette benne alvó szerelmének szikrázó lélegzését. 
Kemény szivébe lopta fulánkját a nagy szerelem. 
Azelőtt selyemruhák suhogását hallotta a márványlépcsőkön, pazar 
fényü termek felé, ifjabb korában csintalan, pajkos vér volt: most 
vászonszoknya után szalad s talán versenytársa lehet egy pórfiunak. 
Csintalanságát kettévágta az első feladat teljesitése. A nagy 
tettek meghozták a maguk zordságát s letürülték ifjusága himét. 
Midőn utóljára vált meg a tanyától, a jégtörő nap erősebben nézett 
rájuk, a tél szökőben volt. 
Azt kérdezte a leánytól: 
- Mikor leszel nagy lány, Ágnes? 
- Miért e kérdés, nagyuram? 
- Mert szeretlek - sugta a vasember - nagyon szeretlek. 
S elvágtatott, nem nézve, mint hull a leány könye feleletül. 
Korn apó még mindig foglalkozott kedvenczének változásával: 
- Ah én, vén szakácslegény! hogy erre nem gondoltam! - kiáltott - 
hiszen ez pompás dolog: Miklós ur szerelmes. 
Örömében földhöz csapta sapkáját. 
- Ez pompás! - folytatá. - Hogy én erre nem gondoltam! Vén ember 
vagyok s ma már nem oly piros a leányok ajka, nem vetem meg a szőkét, nem 
kacsintom szárát a topánnak: izlést, mestermunkát látok a csónak-forma 
faczipőkben is. - Derék dolog! Miklós ur nem valami tejképü ficzkó, kiben 
fölgyul és rövid pislogás után hamvat ver a szerelem. Képzelem, milyen lehet az 
ő szerelme? Mint mécsnek álmos pislogása mellett, a lobogó erdő. Ezt szeretem. 
Kinek jó étvágya van: igazán él. Ki szerelmes lesz, az megtalálja az élet mézes 
ösvényét s rajta áll, az ösvényből merre lépjen. Azt hiszem, Miklós ur meg 
tudja választani a rózsás kertet az avartól. 
Igy folyt le egy év. Miklós többször kelt utra. Korn apó pedig 
hizott felfedezésétől. Ez sejtette, amaz azt hivé, a mit tesz, rajta kivül 
senki nem tudja. 
Erős emberek módjára megvetette a bosszuállást, s nem tudta, hogy 
ellenségei vannak. 
Ha valaki kérdte volna: „Hol volt?”, vagy ezt a kérdést intézte 
volna hozzá: „Szereti-e Sie Ágnest?” megmondja a valót, miután ez magánügye 
volt, s ebben sohasem titkolódzott. 
Nem kérdezte senki sem, a vasembert szerették és féltek tőle. 
Különben mindenki áradozott a hadsereg nagyszerü sikeréről, és 
Korn apó tiszti asztalánál leginkább az utolsó török csapatok kiüzéséről 
beszéltek, mely a magyarországi ezredeknek utolsó erőfeszitése leend a keleti 
uralom ellen. 
A kiüzés végrehajtása már el volt rendelve, a kétszázados drámának 
utolsó jelenete következett. 
- A török csapatok elvonulásának utiránya ösmeretes a hadsereg 
előtt, - mondá egy éltes tábornok, - ki az asztalfőn ült s koránál fogva első 
helyre tartott jogot. 
- Helyes, legalább nyugalom következik e részről. 
- A török csapatok két uton fognak kivonulni, az ellenök küldendő 
ezredektől, ugy látszik, nem tartanak. 
- Mely uton vonulnak? - kérdé egy sovány helyőrségi tiszt. 
- Egyik a Tisza-Duna között, másik a tiszántuli részeken, a két 
csapat a délmagyarországi római sánczoknál egyesül. 
- Tábornok, irigylem Pumilló és Kéri grófok szerepét. Az ember a 
helyőrségi szolgálattal ugy van, mint a kalitkába zárt bagoly, csak füleit 
hegyezi; de karmait nem használhatja. 
- Kéri gróf most fog először szerepelni, mint segédparancsnok, 
Pumilló gróf oldalán. 
- A figyelő szakasz vitéz tagjai eltávoznak körünkből, még Beregi 
őrnagy van közöttünk, egyszer ön is elmegy vezérnek. 
- Itt sem rozsdásodom meg, - válaszolt Beregi Miklós, - a 
vezérséghez más tulajdonságok kellenek, mint a mivel én birok. 
- Mi az, mit nem tud? 
- Nem tudnék falvakat perzselni, népet pusztitani, én csak 
katonákkal szemben találom jól magamat. 
- Igaza van az őrnagynak, - szólt közbe a tábornok. - Sokan 
emlékeznek még az almát áruló vén kofára. 
- Mi történt azzal? - kérdé néhány fiatalabb tiszt. 
- Engedelmével, őrnagy ur, elbeszélem a fiuknak. Azzal nem történt 
más, minthogy almát árult földreteritett gyékényen s egy részeg helyőrségi 
katona el akarta venni almáját. 
- Milyen inyenczek ezek a katonák! 
- Hallgassanak a helyőrségi tisztek! - dörgött vissza a tábornok - 
az ő szégyenök, ha a katona részeg. A mint mondám, a katona részeg volt; a 
kofa pedig vén, mint a Szent István torony, s két, sárga foga 
mutatta hajdani rágóképességét. A kofa védte az almáját erősen, a katona 
ábrázatát összecsikargatta és az dühében oldalfegyverét rántotta elő, biztosan 
megöli, ha Beregi őrnagy oda nem érkezik, ő eldobta a katonát a vén asszonytól, 
mint valami piszkos köpönyeget. 
A társaság jót kaczagott a tábornok előadásán. 
- Azt hiszszük, a kofa hálás leend az őrnagy iránt. 
- Igen, fiuk. Ma is árulja az almát s keresetéből minden este 
félre tesz két kisebb pénzt, hálája jeléül. 
- Hogy egyszer, ha az őrnagy adósságokat csinál, kifizesse 
vele? 
- Korántsem. Arra gyüjti, ha az őrnagynak valaha menyasszonya 
lesz, azokból a pénzekből vesz részére tölgylevél-koszorut - ezüstből s mindig 
mondogatja ismerőseinek: „Az én tisztecském a legszebb lovag, szép menyasszonya 
lesz.” 
A tábornok elbeszélése a legvidámabb kedvre hangolta a társaságot, 
a vasember arczának barázdáin piros szin futott át a menyasszony 
emlitésénél. 
Korn apó, a ki rendesen közbeszólott, előre nyujtott nyakkal 
kiáltott: 
- Az őrnagy ur engedelmével, magas uraim, azt a vén kofát karomon 
vezetem, mikor a várt menyasszony megérkezik, s piros szegfücsokorral 
kedveskedem neki. 
Egy tisztet, ki a magyarországi hadsereg müködési irányát jól 
ösmerte, midőn a Zöldfa-fogadóból távoztak, karon fogott Beregi Miklós. 
- Bajtárs, meg tudja mondani a tiszántuli török csapatok biztos 
elvonulási utját? 
- Az apró részletekig, ha térkép van előttem. 
- Térkép van szobámban, ha szerencsés leszek, hogy feljön 
velem. 
- De őrnagy ur, az udvar területére? 
- Ej mit! Ön kedves vendégem, a ki meglátogat, különben 
szabadságom ma kezdődik és senki sem kérdi: mit teszek. 
A két katona néhány percz mulva a térképet vizsgálta. 
- Itt van, őrnagy ur. A kiindulás a Mátra aljától kezdődik, az 
átkelés Derzsnél. 
- Tovább uram! - biztatá a tisztet sápadtan a vasember. 
- Egy mocsártengert találnak az átkelés után, melynek vége az 
Aldunába vész. 
- Tehát erre nem mehetnek? 
- De éppen itt mennek el. Tiszántul a Hármas-Kunhalomnál egy 
elrejtett töltés vonul végig a római sánczokig, állitólag a kitünő mérnök: 
Traján római czezár készitette. A nép e töltést Ördög-ároknak hivja, mert a 
náderdőtől sehol sem látszik. A mi hadseregünk, ha jó vezetővel nem bir, 
elvesztheti ez irányt, a török csapatok elszöknek előle: mert a töltés több 
helyen, és tiz mértföldnyire is elvész a mocsár magasabb hátjain s ellenkező 
irányban buvik elő. Nézetem: hogy Pumilló serege az első nap elvesziti a 
töltést, többé meg sem találja, hanem bukdácsolni fog a nyáron át a nélkül, 
hogy ellenséget látna. 
A vasember az előzékeny tiszt mellett csaknem összeroskadt, és 
elfojtott hangon kérdezé tovább: 
- Mit gondol, hol lehetnek most? 
- A török csapat ekkorra átkelt a Dunán komolyabb baj nélkül; 
Pumilló seregei pedig ott küzködnek a Tiszának valamelyik oldalán. 
A tiszt eltávozott, Beregi Miklós szaladt lováért. 
- Óh, én őrült, a ki sohasem késtem el, ha ide későn érkezem! 
Az éj sötét volt; de a vágtató lovagot a kapu őrsége sem 
tartóztathatá föl rohanásában. Futott az, mint a kit rossz szellemek üznek, az 
éj sötétjében ugy látszott távolról, mintha nagy, fekete szárnyai 
volnának. 
A tiszt gyanuja betölt. A kivonuló török csapatok ösmerték az utat 
és a Dunához értek minden ütközet nélkül. 
Pumilló serege, melyből teljesen hiányoztak a magyar századok, még 
azzal sem volt tisztában: nem utána jönnek-e a menekülő csapatok. 
De midőn tudomására jutott, hogy hátulról semmi veszedelem nem 
fenyegeti, ekkor megkezdte pribék munkáját: a tiszántuli alföld ugyanis a 
töröknek adózott, s Pumilló foglalni akart, királyának országában. 
A legelső falut, melynek határába lépett, lakatlanul találta, 
felbőszülve dulatta föl. 
A Kunság őrei jókor meghozták a hirt, a tanácskozó halmon 
összegyültek a lakosok. 
Negyvenkét faluból jöttek össze a nép legszebb alakjai. Közös 
vajdájuk: Sie Lőrincz tudatta velük, hogy többé nem kell félteni a gyöngébb 
népet, nem szükséges elhajtani ménest, gulyát, nyájakat. Jön az uj gazda: 
legyen ellátása bőven, mindenből. 
Maga, minden kisérő nélkül ment Pumilló elébe s elmondta: hogy e 
törzs békés és a százados török rabság alatt magasodtak föl a kis faluk 
templomainak tornyai. 
Két hosszu varkocs nyult le füle előtt, mely természetes csigákban 
göndörödött. Két hosszu varkocs lógott széles hátán s ez volt a vajda pompája a 
többiek fölött, kik a két első varkocson kivül, csak egyet fontak 
hátulról. 
Hogyne mert volna odamenni! Karjaiban erő, szívében bátorság ült s 
oly mély alázattal szerette a magyar király hü emberét, Beregi Miklóst. 
Pumilló dühösen ragadta meg a vajda varkocsát és ráorditott: 
- Gazember! ösmerlek benneteket, alázattal jöttök elém, hogy 
hátunk mögött megtámadhassatok. 
Az erős ember nyögött, a gyalázó szavakra szeliden válaszolt: 
- Nem, uram. Mi sohasem támadunk háta mögött senkit. 
- Elpusztitalak benneteket a föld szinéről. 
- Uram, faluinkban nők, gyermekek vannak. 
- Ebfajzat mind! 
Sie Lőrincz e durvaságra kevélyen szeme közé nézett a 
káromkodónak. 
- Ez a föld mienk, te magad vagy a bitang! 
Pumilló gróf kevésnek tartotta, hogy ez embert azonnal megölesse, 
hiénai boszut akart rajta állni. 
De Sie Lőrincz az éjjel kiszabaditotta magát a kötelékből s 
megszökött. 
Késő volt már. 
A falvak lakosai nem számitottak csatára, s Pumilló serege 
dühödten csapott le rájuk. 
A férfiak egy része, nagyobbára vén emberek, Sie Lőrincz szavára 
egy halmon összegyültek, föltartóztatni a pusztitókat. 
Nem katonák voltak, csak egyszerü pórok, kiknek ősi bátorságuk 
adta meg a merészséget szembeszállani Pumilló seregével. 
Nem várták be a támadást, ők maguk kezdték meg. Kardja nem volt 
egynek sem, de nehéz csákányuk, sulyos buzogányuk, rémitő fegyver volt kemény 
markukban. 
Kevesen voltak. 
Őrültség számba ment ellenállásuk; de ő náluk a gazda védte 
tüzhelyét, apa a fiát, feleségét, lányát, a házat, mely szél ellen, eső ellen, 
hó ellen védte mindnyájukat, a bölcsőt, mit ősük szőtt gyékényből, a családi 
boldogságot, mit gyönyörrel élvezének, azt a földet, mely a magyar nemzeté 
volt, és ezzel a gondolattal mindent: világot, virágot, életet, becsületet, 
reménységet, jövője feslő álmait. 
Nem védték magukat. 
Támadtak, mig izmaik össze nem voltak vágva. 
Fél napig tartott a harcz. 
Hősök csatája zsoldosokkal. 
A halomnak „Jajhalom” neve az oltárkő emlékezetükön. 
Kigyultak a falvak, a templomok tornyai lobogtak, mint az átok 
rémes fáklyái. Nem sirt senki: mellét tárta ki a borzalomnak. Sodoma és Gomora 
égése messze példa a jövőnek. Azok rosszak voltak: ezek jók és áldott volt 
előttük a föld. 
Egy falu, egyetlen ház sem maradt, lángolt mind. Tüzben volt a 
rét, a nyárfa erdő. A forró fényben a napsugarak nem törtek le a földre: ott 
birkóztak a levegőbe rohanó lángnyelvekkel, mely gunyolta a felhőt, s piszkos 
felleget szőtt rá a mértföldeken keresztül szállongó füst. 
(Vége az első kötetnek.) 
II. kötet. 
A magyar szivacs. 
Égett az Alföld szive, volt mi eltüntesse a reá hullott vércseppek 
nyomát. 
Égett a Kunság. 
Hetek, hónapok multak. A falvak omladékain egy-egy gazdátlan eb 
csavargott, nagyokat vonitva, s ha a házhoz ért, melynek pitvar ajtója előtt 
lakott, talpa forrónak érezte a földet s szőrét borzalva ugatott a 
levegőbe. 
Minden más élő lény elhagyta a tájat, csak az eb nem, az örök 
hüség földi férge. 
Lomha tuzokok, gágározó vadludak, játszó gémek, szélsebes 
sirályok, sikkongó bibiczek, a vizek madárcsaládjai; az éneklők barátságos 
tábora, a halász-gődény, a gázlók, mind eltávoztak s utánuk fülsiketitő 
krákogással rohantak a varjak, hollók. 
A mocsár kloákájában huzódott minden olyan állat, mely él földön, 
él vizben, s táplálkoztak egymásból: az erősebb fölfalta a gyöngébbet, a béka a 
pióczát, a békát a kigyó. 
Eljött a tél, elhozta szálló virágát, a havat, takaró bundáját a 
növényi élet álmának. 
De minden leesett hópehely azonnal felszikkadt a földről; itt-ott, 
halmok, gerinczek, dombok tetején maradt rövid ideig, másutt fekete volt a 
föld, mint a szén és a fekete szinben olvadó hócsíkok ugy mutattak a tájképen, 
mintha hajnal nézne vissza sötét éjszakába. 
Mert nem csak az égett, mi a földszinén volt, de égett maga a 
föld. 
A mindenség számlálhatatlan tüneményei között a természet 
kincsesháza minden ponton rejt magában csodát. E csodák ezer évekig rejtőznek, 
mig az ember kutató elméje előtt feltárulnak. Ámulva, hálaadó, vagy rettegő 
szivvel érzi, látja fenséges megnyilatkozását, keresi, melyik a nagyobb: az 
ismert elemek-e, vagy az ujak szépsége, vésze, nagysága? Aztán ráborul elméjére 
a világosság, egy tiszta kép rajzolódik előtte, óriás vonásokkal; megérti, hogy 
a füszál oly csoda, mint a tengerek háborgása, az óriás öleli a parányt, mert 
mindnyájan testvérek s együtt állott elő az áldott egész. 
Ha a képet tovább nézi s elmereng, soha ki nem tudható teljes 
nagyságában: észreveszi magában a kicsinyt; de gondolatainak magasra törő 
sugárszálai fölött sejti az Istent s megnyugodva nyul kapanyeléhez, előveszi 
szerszámait, él rendeltetésének, végzi müvészetét munkájában. 
Azonban hol a föld ég: ott megszünt az élet, az ember kezéből 
kiesik a szerszám, fut a madarakkal s homlokára vésődik a keserv. 
Az Alföldnek ez a része egy ős tőzegkéreg volt a föld felett. A 
Tisza, a Túr, a Kőrös vizek áradásainak pázsit-ágya. A buja, rétinövény-élet, 
mely háboritlanul élt a földdel, az áradások salakjaiból apró emeleteket 
csinált magának. Ez apró emeletek nőttek s meglehet: egy ilyen emelet 
kiépitésére egy század volt szükséges; de a növényerdő talajt csinált magának 
belőle s e talajt minden őszszel a növények roskadásával hizlalta. S mi egy 
század az őshöz?! 
A leroskadt, erősebb növények töveinek, az emeletek között egy uj 
növényi élet kezdődött. Ez élet olyan volt, mint a halál; mindazáltal csak 
szunyadt az élet s ha feltörték, friss hajtásai sötétzöld szinben tüntek 
elő. 
Az emeleteknek levegője is volt: félelmes, ölő gázok, számtalan 
betegség csirái. Csak az ottlakó szervezete birta meg, annak nem ártott. 
Bizonyosan a lakosok erősebbek voltak az ölő gázoknál, vagy titkát abban 
találjuk szivós erejöknek, hogy születésökkel kezdték szivni s tüdőjük azontul 
feldolgozta. 
A gázokat, melyek az emeletekből törtek föl: mocsárlég néven 
ismerjük; hazája a tőzeglerakodás, ágya az emeletek rejtett sikátora: a 
kotú. 
A tőzeg emeleteknek megvan a játéka. Sokszor őszi esők, tavaszi 
áradások sekély vizét tünteti el. A vidék száraznak látszik, majd nyár derekán, 
mikor a folyók forrásai elapadnak, az emeletek természetszerü nyomása alatt 
fölszinre tör az ellopott viz és az nem apad el. 
A tőzeg tehát élt és müködött. A tenger védett öbleiben lassan, 
szinte félénken nő, a szivacs. A magyar alföld nagy részét tőzegemeletek 
rengetege burkolta, ez a rengeteg egy iszonyu szivacs volt: élt, éltetett, 
légzett és müködött. 
A kunsági falvak szélei ilyen tőzegemeletekre nyultak, itt, vagy 
az égő rét valamely pontján gyuladt ki a szivacs-rengeteg, melynek felső 
emelete sok helyen száraz televénynyé érett s égett a föld, tarkója alatt a 
mohos fölszinnek, égtek az ős tőzeg-emeletek. 
A láp, a mocsár, iszonyu katlant érzett gyomrában. Az emeletek sok 
helyen csatornákká váltak, melyen izzó parázs folydogált, száritott és égetett. 
A parázs fölvette a vakondok szerepét, miután a tüz letarlózott mindent a föld 
felett, a föld alatt égette az ős alakulásokat, fejlődményeket. 
Évekig tartott a szivacs-rengeteg pusztulása, végre egy tavaszon, 
ritkán látott áradásokban zugtak le a folyók, a lesüppedt lávákba beömlött az 
áradat és levezette az égő csatornákba. Most már a két elem csatája következett 
be. A lápokat a viz alkotá, az alkotó ismét győzött és a kiégett földet tele 
rakta ujra iszappal. 
Az ekevas midőn felhasitja a mai fekete földet, a szántó 
megbámulja mint fénylenek a barázdák. A régi tüz csillámai azok a magot ontó 
földben, sokat beszélve a szántónak a föld népéről, a földről, melyet annyira 
imád a magyar. 
Mondtuk előbb: hogy minden élő lény elköltözött a tájról, csak 
néhány eb csavargott az omladékok között, midőn a föld fölötti, földalatti 
veszedelem megkezdte semmisitő munkáját. 
Az ebek a füstben is érezték az ember közellétét, mert egy 
irányban ugattak. Valóban, a Sie Lőrincz tanyájánál többször látható volt 
valami emberi árnyék; az árnyék, ha eltávozott, ujra visszatért a tanya 
romjaihoz, mint a mesék hazajáró lelke. 
A tanya gazdája, Sie Lőrincz járt haza, a Kunság vajdája, kit a 
vének bölcsebbnek, az ifjabbak bátrabbnak tartottak maguknál. 
A föld égett talpa alatt, az ő szeme is égett, s könyei beszélték 
őrjöngő fájdalmát. 
Beregi Miklós éppen két héttel később tudta meg a helyőrségi 
tiszttől az ut vonalát, hol Pumilló serege elvonul. A vasember nem hiheté, hogy 
békés lakosokat megtámadjanak az osztrák csapatok; de azért félt és száguldott 
tétovázás nélkül. 
A mit talált, nem hitte még akkor sem, midőn lova rugása oly 
félelmesen dübörgött a földön. 
Elhitte azután. 
Sie Lőrincz tanyája helyén megcsuklott derékban és 
összegörnyedt. 
Egy darab kormos falra zuhant le inkább, mint ült. Homlokát 
tenyerébe rejté, s ott maradt szótlanul, lehajtott fővel, mintha szét sem merne 
nézni a vidéken. 
Nem vette észre azt sem, mikor elébe áll Sie Lőrincz és nézi némán 
a búslakodót. 
Végre megszólalt: 
- Mit siratsz uram? 
Ekkor ugrott föl helyéből, hevesen kérdezve: 
- Te vagy, Lőrincz bátyám? Hol van Ágnes? 
Sie Lőrincz keserüen mosolygott. 
- Mit kérdezed azt, uram. Egy leány, ha elvész, mindig akad ki 
szánja, még halála után is koszorut tesznek a fejére; kérdezd azt, hol van 
feleségem, fiam? Hol van a másé?! Elmondjam? Tizennégy napja, hogy birom 
tagjaimat, két napról nem tudok semmit, az a pokolé volt. Tizennégy nap óta 
temetkezem, még sincs vége. Sirt nem kell ásnom nekik, van itt mindenütt, 
gyorsan hamvasztó sir. - Eltemettem feleségemet, fiamat, el a másokét, a 
mennyit csak elvihettem. Kezem nem reszketett, gyomrom nem undorodott a 
borzalmas látványoktól. 
- Itt maradok veled, segitek temetkezni. 
- Itt nem maradhatsz. A föld ég alattunk. Te azt nem ösmered, 
micsoda. Hegyek között születtél; de én ismerem a sík föld alakulásait. 
Ezelőtt, erős tél időn, magunk gyujtottuk meg a tőzeget s egész télen 
melegitette a föld a rajta heverő jószágot. Tavaszszal ráeresztettük a folyót 
és kioltottuk. Nincs többé, ki ráereszsze, s ki tudja, meddig ég? Addig ide 
senki sem jön vissza a megmaradtakból, magam lakom. Soká tisztul itt meg a 
felhő, füstnek a birodalma lesz a mi földünk. Én itt maradok, ösmerem a 
halmokat, azokból kikeresem a földi mogyorót, a higviricz édes gyökerét s azzal 
élek. A füst mindent korommal hint be; de nem lesz oly fekete az arczom ha 
itéletnapig élnék is, mint a milyen a lelkem. 
- Ne átkozódj, Lőrincz bátyám. 
- Ne vigasztalj, uram. Bár sohase jöttél volna földünkre. A mit 
itt látsz, e kárhozatnak te vagy egyik oka. 
- Nem értelek. 
- Ha nem jösz házamhoz, akkor sohasem bizom benned, hozzád 
hasonlókban, s nem szeretlek. Akkor a veszedelem elől elhajtott volna bennünket 
korán a bizalmatlanság, nem talált volna itt a pusztitó mást az üres faluknál, 
de láttam én, mennyire szereted lányomat, én is szeretlek téged. Nem 
óhajtottam, nem akartam, hogy feleségül vedd, de magyar voltod, sebjeidnek 
látása tiszteletre kényszeritett, s itt tévedtem. Nem te vagy a hibás, hiszen 
tiszta voltál érzelmeidben, én vagyok a bűnös, ki tudatlan valék. Rugj föl 
magad elől, nem vagyok méltó, hogy reám nézz. 
- Beteg vagy, azért beszélsz igy? 
- Nem vagyok beteg, hiszen sebjeim nem fájnak. Hidd el: nem 
sajnálom kedveseimet, de sajnálom a többit, a ki hitt szavamnak s ez volt 
veszte. 
Elhallgattak. Az egyik nem szólt tovább, mert elmondott mindent, a 
másik gondolkozott s nem tudta, hogy gondolkozik. 
Vannak ilyen állapotok: lelki-búnak nevezik. 
Az eset különben olyan, hol nehezen találja meg a károsult, mit 
tegyen. 
Ha saját boszuját üvölti, végzi azt, a mi neki fájó. 
De az az első. Egy sziv melegségét érezzük és az, szerelmes társát 
keresi. Az a forrás üdit, melyből oltjuk; más sziv, más forrás: mások üdve, 
mások élve. 
A vasember azt kérdi a vajdától: 
- Azt mondád, Lőrincz bátyám: Ágnest nem találod a holtak 
között. 
- Nem találtam sem itt, sem másutt. Nagyon kevesen vannak, kik 
elmenekülhettek, kérdeztem, de azok között sincs. 
- Akkor él? 
A vajda fejét rázta. 
- Nem hiszem, leánygyermeknek több az ellensége. 
- Igaz, hogy saját feleségedet, gyermekeidet nem sajnálod ugy, 
mint másokat? 
- Nem. 
- Akkor gyer, temessük el azokat. Együtt dolgozom veled, én is 
jóllakom földi mogyoróval, higviricz gyökérrel. A ló még elél, ha elvész, 
sebaj; kardom leszurom a földbe, hadd rozsdásodjék, mig a munka tart. 
A két ember hozzá fogott a tüz-erdőben iszonyu munkájához, 
százszoros életveszedelmek között tudtak egyik faluból a másik romjaihoz jutni. 
Sie Lőrincz ösmert minden mélyedést és emelkedést, edzett, erős ember volt, 
mégis kimerült; amaz birta, győzte. Annak nem ártott sem a rossz levegő, sem a 
földi mogyoró, sem a higviricz cserje gyökere. Három falu volt még hátra, ezt 
már magának kellett elvégezni. 
A vajdának feltünt társának szótalansága, ő beszélt, az alig 
válaszolt szavára. 
A vajda pedig tudta mindenkinek az élettörténetét, s mig együtt 
temetkeztek, mindig beszélte társának; az hallgatta némán, midőn aztán a vajda 
látta, hogy nem felel szavaira, egyszer megszólitá: 
- Talán nem szereted hallgatni egyszerü emberek történetét? 
- Beszélj, csak beszélj. A pap is elmondja élettörténetét a 
halottnak, most te vagy a pap, bucsuztasd el őket. 
Mikor készen volt a három falu temetésével, visszatért a beteg 
vajdához. 
- Beteg vagy? - kérdé tőle. 
- Azt hiszem, nem vagyok beteg; de a többiek után engem is 
eltemethetsz. Most már neked kell elmondani halotti bucsuztatómat s ha 
elmondod: ne felejtsd ki belőle, Miklós - engedd meg, hogy igy szólithasson a 
pórok vajdája - hogy csodáltalak, bámultalak, nagyon szerettelek! és nagyon 
szeretett téged az is, kinek magad mondád házamban: Szemedben látom 
hajnalomat. 
Társa elfutott a tanyához lováért. A ló ott volt, de arra többé 
nem ült senki; aztán futott vissza a vajdához. 
- Lőrincz bátyám! - orditott rá - kelj föl! Ne halj meg! Jönnöd 
kell velem! Kergesd vissza szökni akaró lelkedet! Sok tartozásod van és soká 
tisztitod le élted fájáról a rovásokat. 
A vajda rávetette vérben forgó szemeit a beszélőre, föl akart 
állni és visszaesett. 
- Hagyj pihenni ez édes földön, Miklós. Apám, anyám, barátaim 
nyugodnak ölében, minek tépnéd le a törzsek lombját, szebb ugy, ha együtt dől 
rá az enyészet. 
Beregi Miklós vállára vette a vajdát, s midőn a Tiszához ért vele, 
ott már más volt a levegő, más volt a föld szine: amott a rémes pokol, itt 
viruló élet mindenütt. 
Sie Lőrincz erős szervezete uj életre kelt, akkor éjjel már ketten 
uszták a folyót; a Tiszántúl volt ménes, volt ló, Beregi Miklós felnyergelte az 
egyik lovat. 
- Ülj rá, Lőrincz bátyám, csakhogy jobban vagy, most már 
megyünk. 
- Hová? 
- A hol én lakom. 
- Nekem dolgom van még, Miklós. 
- A dolgot megtaláljuk. Azok a csillagok pusztáitok felől, nézik, 
mit teszesz, hová mégy, gondolsz-e rájuk? 
- Akkor magad ülj a nyergelt lóra. Én szőrén ülöm a lovat, nem 
nyeregbe, menjünk, ha pusztáink bajáért kell menni, csak gyorsan, csak 
gyorsan. 
Két nap mulva a lovasok a bécsi Ágoston szerzetesek kolostorának 
kapujában állottak. 
- Hová hoztál, Miklós? - kérdé a vajda. - E helyet nem ismerem. 
Templomba akarsz vezetni? Oda nem megyek. Nem akarok imádkozni többé. 
- Beszélni fogsz, Lőrincz, a császárral, de előbb ide jőjj 
bátyámhoz. 
- Tudom, mi a szándékod. A császár a magyarok királya is, 
védelmet, büntetést akarsz kieszközölni? Ne tedd. A császár egy döglött bogár 
életét sem parancsolhatja vissza, holtak számára orvossága nincs. 
Beregi Miklós kard-kosarával dörömbölt a kolostor kapun. 
A kapus-atya félre huzta a vasrostélyt fedő táblát s kinézett 
rájuk. 
- Ah, Miklós ur! Nyitom az ajtót, talán valami szerencsétlent hoz 
Mózes atyához? Itthon van czellájában, lépjenek be. 
A czellába kopogtatás nélkül léptek be. 
Mózes atya, a hatalmas szerzetes ott ült asztalánál. Az asztal 
tele volt szent könyvekkel, szentek és apostolok életleirása találtatott 
lapjaikon, soraikban a lemondás, könyörületesség remek példái beszéltek. 
Mózes atya nyugodtan kelt föl üléséből. Látott ő már sok megtépett 
alakot és a nyugodt érdeklődés nagyságával nézett az előtte álló vajdára, ki 
észrevette benne a nagy papot. 
- Isten hozott öcsém - szólott Miklóshoz - hol jártál? Tudtul sem 
adtad távozásodat. 
És ez a pap, ki ismerte a politika minden cselszövését, 
ravaszságait s utvesztőjének görbe vonalaiban látta a biztos irányt, kinek 
magas czéljai voltak álczázva egyenes lelkében - mint apa nézett öcscsére s 
talán e pillanatban is eszébe jutott a kólyát toló pórfiu, ki nagyobbá, 
jelesebbé vált, mint a hogy előre képzelé. 
Kitől oly jól esett hallani azt az egyszerü rokoni 
megszólitást: 
- Bátyámuram. 
Kinek megtiltotta, hogy egyszer is meglátogassa édes anyját, 
nehogy az ősi házikó emléke elterelje figyelmét rideg kötelességétől, vagy 
gyöngédebb érzelmek hangja csengjen fülébe a vak halálmegvetésnél és eszébe 
jusson, hogy ő csak eszköz volt egy nagyeszü ember kezében, ki hősi erényt 
talált benne, büszke volt, hogy ezzel kérkedhetett a trón zsámolyánál. 
Kinek ő azt mondá egykoron: akkor leend jó kardforgató, ha vele 
mérkőzni tud, a gyilkos biztosságu kardvivóval s a ki ma különb vivó nála. 
És mig gyönyörködik annak nézésében, bámulja rongyos ruháját, dult 
vonásait, az az ember, kit vasembernek neveztek el, leoldja súlyos kardját 
oldaláról, két kézzel odavágja az asztalához úgy, hogy a kard hüvelye 
szétreped, pengéje darabokra törik. Az iszonyu ütés szelétől a szent könyvek 
repülnek szerteszét, minden erkölcsös példáikkal. 
A két ember közül, a pór megrettent alázattal nézi annak 
kitörését, ki sirásó társa volt sok napokon keresztül; a másik, a nagyeszü 
ember némán hallgatja annak észbontó dühöngését. 
- Itt a kard, a mit adtál, többé ne mondd, hogy dicsőséget hoz 
reám. Tudsz imádkozni könyveidből? Pihent a lelked megfeszitett Krisztusod 
jelképe alatt? Azt mondtad nekem, a pogány rabszolgákat nevel Magyarországon, s 
üzetted, öletted, gyülöltetted velem. Nézd meg a mi katonáink útját. Ott nem 
látsz semmit. Nem találsz nyomukban mást, csak tüzet, nem látsz egyebet 
füstnél; pusztulás, halál üli förtelmes torát véreink hullái fölött. Te vagy az 
uralkodó barátja, kegyencze?! A te szavadnak hisz, te rád irigykednek 
hatalmadért? Fogd be a szádat ezután, ha neved kérdik, tagadd el. Hazudj! Ne 
tudják, hogy magyar földön láttad először a nap világát, magyar földön tanulták 
lábaid a járást! Engem sem kard illet: rokka! fejemre főkötő. Kérdezd meg ez 
embert, kit a pokolból hoztam hozzád, mily szép virágok nyilnak mezőjükön. Ha 
sirni akarsz fölötte, folyók forrását hivd könyeidül. Segits rajtuk ha tudsz, 
hozd életre a holtakat, adj földet az élőknek, mert én nem kötök kardot, ha az 
élőket meg nem véded s te, ne nevezz akkor öcsédnek, bátyám. 
- Mi bajod Miklós? 
- Mi a bajom? Elmondjam felét? Kiölték, kirabolták szivét a magyar 
Alföldnek. Miért? Talán azért volt bitang terület az, mert egyezség szerint a 
töröknek is adózott? Ha az urnak földjéről egy kecskét elhajtanak, az lármázik, 
viszi sérelmét az országgyülésig, az országgyülések naplói ily panaszszal 
telnek. Az ur védi parasztját, mert neki az éppen olyan hasznot hajtó eszköze, 
mint barmai s ezekre az vitte a kárhozatot, kinek védni kellett volna! 
Elösmerem nagy eszedet. Én pőröly vagyok hiuz bőrben, ki nem gondolkodott ez 
ideig, de most látni akarom, mit teszesz érettök? Haladni fogok ezután a magam 
utján s egyről-másról gondolkozom. 
Ezután a vajdához szólt: 
- Maradj itt Lőrincz. Beszélj el mindent azokról, a kik 
megbántottak, estére érted küldök, lássuk, mi történik azután. 
Indulni akart. 
Mózes atya elébe lépett és szelid hangon mondá: 
- Jól van, Miklós. A mit rám biztál, elvégzem. Szeretnék lelkedbe 
látni, mert sejtem fölindulásod. Majd rátalálok én arra; de félek, hogy annak 
más oka van, mely sorsod kerekét lefelé hajtja. 
- Ne törődj velem, fejem nem faltörő kos - és élni akarok. 
Ott hagyta őket, az utczára érve, arcza elvesztette 
indulatosságát, sőt ruháját igazgatta s délczeg járással, mint apród korában, 
lépkedett egy külvárosi ószeres felé, melynek ajtóján az avar sisak mutatá, 
hogy ott fegyvereket vásárolnak és adnak el. 
A mint az ószeres boltjába lépett, Korn apó az ajtó előtt haladt 
el. 
A külvárosi utczák felé tartott. 
Botja végét minden lépésnél az utcza kövéhez ütötte és a 
koppanásokban nagy élvezetét találta. 
Valamikor megkérdezték e szokásáért s azt felelte: 
- Az emberek hamarább észrevesznek s miután tiszta bort mértem, 
rostélyosaim soha sem voltak kozmásak, meglátnak. Baj nem származhatik egy 
becsületes ember szemléléséből, kit pályatársai sem irigyelnek, a mivel kevés 
ember dicsekedhetik. 
Az ószeres bolton tul, az első utczába fordult és 
háromszor-négyszer elsétált egy almát áruló kofa előtt. 
A kofa vén volt és a földön ült; Korn apó néhány alantjáró 
pillantást vetett rá. 
Ezt a kifejezést nem kell félreérteni. Korn apó szemébe akart 
nézni az asszonynak és az ült, azonkivül ócska szalmakalapjának sugártörője 
szemére árnyékot vetett. 
A pillantásnak azonban mégis lehetett valami csalfa ize, mert a 
vén asszony utána kiáltott: 
- Jöjjön közelebb, Korn ur, mit sandal? Talán nőül akar venni? 
Korn asszonyság egészséges? Jöjjön, jöjjön: én vagyok, az almás Borbála. 
Korn apó visszatért. 
- Ah! Bábi néni? Ne haragudjék, Bábi néni pillantásaimért; még 
mindig formás, kis lábai vannak. 
A vén asszonynak lábafeje künn volt szoknyája alul, s durva 
posztóba pólyálva ugy nézett ki, mint egy jókora tuskó. 
- Ejh, Korn ur, maga csintalan és csufolódó. Tessék almát venni, 
almám édes és borizü. 
- Ühm! Köszönöm, Bábi néni, mért nem hozza hozzánk. 
- Nem vesznek ott ilyen szegény asszonytól almát. Korn asszonyság 
azt mondta: almám nem volt elég szép a lakodalomban. 
- Ugy-e, mikor Ajax vőm lett? 
- Jól tudja. 
- Lakodalomban nem az alma édes, Bábi néni... 
- Ismét csintalankodik? 
- Dehogy! Csak hozza hozzánk almáját, ezután a vaczkor is édes 
lesz nálunk, csak hozza. 
- Azért sem viszem. Nem árulok vaczkort. 
- Milyen kényes, Bábi néni. 
- Legyek az. 
- Milyen rátartó almájával. 
- Legyek az. 
- Talán nem is özvegy már? 
- Semmi köze hozzá. 
- Ühm; pedig sok almát vennénk. 
- Vegyenek mástól. 
- De a Bábi néni almája legédesebb. 
- Az enyim savanyu. 
- Ugy soká gyülik meg a pénze. 
- Talán örökösöm akar lenni? Óh, Korn ur, én magára hagyom a cseh 
királyságot. 
- Azt hiszem, inkább egy csinos katonatisztre hagyná. 
- Mit talál még ki? 
- Hallottam én a hirét. Ott van az udvarnál... 
- Nem igaz. 
- De igaz! Mindennap pénzt rakosgat el a számára. 
A vénasszony sirni kezdett. 
- Azért jött ide, Korn ur, hogy csufoljon? Nem szép ám az, egy 
olyan gazdag embertől mint maga. 
- De nem is csunya. Én pedig piros szekfü csokrot adok magának, 
Bábi néni és karonfogva vezetem a templomba, ha az a katonatiszt oda viszi 
mátkáját. - Ezt megmondani jöttem magához Bábi néni. Mikor látta a 
tisztet? 
- Azt a jó urat régen nem láttam. 
- Megsugom Bábi néninek: a tisztet, jobban szeretem magánál. 
- Az ismét nem igaz, Korn ur. 
- De igaz, Bábi néni. És ha az az ur szerelmes lenne! Szeretném 
tudni jó előre, kit szeret? 
Az asszony már szivesebben felelt erre a kérdésre. 
- Ha megtudom, tudatom; de Korn ur is tudassa velem, ha előbb 
tudja meg. 
- Ott lehet az Magyarországon. 
- De elhozza ide? 
- Ezt akarnám tudni. Jó lenne ha figyelemmel tartana minden nőt, 
ki Magyarországból jő ide, Bábi néni. Azt tartják, az öreg asszonyok éjjel is 
látnak, s maga tiszteletreméltó korban van már. 
- Figyelem, Korn ur. 
- És mindennap elhozza almáját hozzám. 
- Elviszem. 
- Jó napot, Bábi néni! Ezután sürübben találkozunk. 
- Hogy pajzánkodott ez a Korn ur, - mormolá a vénasszony utána; - 
de Korn ur nem hazudik soha, Korn ur igaz ember! 
Ujra az ószeresbolt felé vitte utja a boldog embert, ki 
meglepetést akart szerezni kedveltjének és szépnek találta eszméjét. 
A boltajtóhoz érve, szokása szerint benézett azon. 
- Óhó! - ugrott el, - a hegyek nőnek előttem? Miklós ur van itt, 
észre sem veszem, ha nem látom, szaglásom alighanem veszitett erejéből. 
A boltajtó előtt járkált, hangosan kopogtatva botjával, hogy 
ottlétét észre vegyék. 
A ószeres a hadsereg előkelő tisztjeinek a legujabb 
fölszerelésekkel is szolgálhatott s Beregi Miklós a legszebb ruhákat ölté 
magára, csak a kardot találta az ószeres egy kissé réginek, mit 
kiválasztott. 
Az árakra vonatkozólag Miklós, másnapi fizetést igért, az ószeres 
megnyugodott; de megjegyzé: 
- Uraságodnak husz esztendeig várok. 
- Elveszthetné pénzét, annyi idő alatt sok izben közel állunk a 
halálhoz. 
- Korántsem, a kalmároknak kitünő érzékük van annak tudásához: 
kinek hitelezhetnek. 
Korn apó köhögésre fogta a figyelemre hivást, a mi gyorsitotta 
czélját. 
- Hopp! Korn apó, kiáltott hozzá Beregi Miklós, - egy szóra 
hozzám, baj van! 
Korn apó repülni szeretett volna a hivásra, s gyermekes örömmel 
ugrott a boltba. 
- De szép öntől, Miklós ur, hogy az utczán is megszólit. 
- Hogyne, apó! Szükségem van rá, hitelbe vásároltam, fizesse ki. 
Ez a jó kalmár husz évre szabta a hitelidőt. 
- Én százra hitelezek, Miklós ur. 
- Tulbecsülik életemet. 
- Igen. Edzett vas tovább tart. 
- Ha rozsda nem éri. 
- Az öné rozsdamentes, Miklós ur. 
- Menjünk. 
Korn apó fizetett és azután mint valami érzelgős leányka, bámulta 
Beregi Miklós bajuszát, mely hetykén hegyesedett fölfelé. 
- Más utra térjek, Miklós ur? Egyszerü fogadós vagyok. 
- Együtt megyünk, apó. Önnel inkább, mint bárkivel, kérni valóm is 
van. 
- Szolgálok. 
- Ma este elmegy az Ágoston szerzetesekhez. 
- Mózes atyához? 
- Oda. Egy vendéget hoztam magammal s ön helyet ád neki? 
- Örömmel. 
- De az soká tarthat. 
- A Zöldfa adósság-mentes épület, s falai épek, tetőjén a zsindely 
uj. 
- És a vendéget csillapitsa, vigasztalja, vidámitsa. 
- Mindent ugy teszek. Szeretem az ilyen megbizást, de ön is milyen 
vig most, Miklós ur? 
Korn apó rémülten szökött félre, oly tekintetet még életében nem 
látott, mint szavai után. 
A szemcsillag elbujt mindakettő és a szemfehér iszonyu homályba 
nézett rá. 
Egy állapot van, midőn ez irtózva látható. Alig hallotta a 
választ: 
- Látott már veszett örömet, mosolygó kint?... 
Különböző felfogások. 
A vasembernek e pillantásban tört ki elfojtott fájdalma, 
indulata. 
Birkózott szenvedélyeivel. 
- Egy élet kevés azt gyógyitani, mit elvesztettem - gondolá 
magában. - Korai halál kicsiny áldozat veszteségemért. Indulataim megtalálják 
légzésöket tetteimben s igy el nem égek. Szerelmem ott fakadt lent, a hol azt 
hittem: észre sem veszi senki. Más fent keres, én lent találtam. Mások 
boldogságuk mellé fényt is áhitanak, hogy abban fürödjék örömük, én csak 
boldogságot kerestem és boldogságom elsötétült. 
Ezeket már szobájában gondolta s tisztában volt azzal, hogy sorsa, 
szenvedélyei játéka lesz ezentul. 
Szenvedélye boszu és szerelemvágy voltak. Ez utóbbit kialvónak 
képzelte s érezte, hogy folyton lobog; a boszuról azt hitte: kiengesztelése 
lesz amannak. Angyal és ördög, oltár és bakó! Ez ellentétek viharzó szele 
egyenlitő nélkül hajtották indulatait. 
- Kisértsük meg az alvást, a napok maguktól jönnek elénk, hogy 
cselekedjünk - mondá - s végig nyujtózkodott kemény ágyán. 
Elaludt csendesen. Egy hónap óta ez volt első pihenése. 
Könyvünk fő alakjának hogy lelkébe lássunk férfiu korában, 
szükségesnek hiszszük elmondani a következőket: 
Sie Ágnest szerette; de lényében volt egy vonás, melyet nem tudott 
alárendelni szerelmének s ez a vonás, katona valóságában rejlett. A katonai 
valóság: a testi és lelki odaadás személynek vagy eszménynek. Állhatatos erős 
korlát ez, melyen nem mindenütt tud rést ütni a szerelem. 
Beregi Miklós katonai valójában rendkivüli volt, a mi benne nemes 
találtatott, azt falujából hozta; az odaadást: a katonai fogalommal szivta 
magába. 
Szeretett szivből, igazán. Ez átható érzelem nem győzte le ugyan 
benne a rendkivülit; de fölötte szállongott, hogy meglágyitsa; ha szerelmét 
magához köti a nász csókjában, akkor lelkének összhangja kiépül; a szerelem 
fölveszi csatáját a rendkivülivel s a győzelem kétessé válik. 
Ez magyarázza meg visszatérését a nélkül, hogy a holtnak vélt 
leány gyilkosai után rohant volna, továbbá Sie Lőrincz szava, midőn azt 
mondá: 
- A többiek halála jobban fáj saját veszteségemnél. 
Sie Lőrincz szavait megértette s dicsőnek találta, mert ő mint 
katona sohasem magáért küzdött. 
Első sorban tehát a másokét kell végezni, a mi megkezdődött s 
talán az a tudat altatta el oly csendesen. 
Mózes atya meghallgatá Sie Lőrincz beszédét és a császárnál 
kihallgatásra jelentkezett, mit az este meg is kapott. 
Lipót rosszkedvüen hallgatá a szerzetes szavait s miután egyike 
volt ama meghitteinek, kivel vitázni szokott, az egyenes válasz helyett azt 
mondá: 
- A házépitések, Mózes atya, fejszecsapások között történnek. 
- Igen, felség, mert ott a fejsze idomit, alakit: de az 
állam-alkotásokban a kész idomitására nincs szükség. A rombolás tévedés, 
védtelenek mészárlása a vadság. Nem a sár az undok; hanem az a hóditó, ki 
védteleneket mészárol, és egy fejedelem, miért tépné meg koronája bokrétáját, a 
mi ékesiti. 
- Ez talán, nem nekem szól? 
- Nem, felség, azoknak a katonáknak, kik a magyar alföldet 
földulták. A védtelenek lemészárlása, békés falvak fölégetése nem haragja a 
vezérnek; de gondolatai piszkos gőgje. A fegyver lehet véres; de ha a vezér 
gyáva hóhér, megvetéssel hallgat róla saját ura is. 
- Igaza van, Mózes atya, nem akarom katonáimat hóhéroknak 
neveztetni, a jövő bűnömül rójja embertelenségöket: de a Kunság lakói 
megtámadták katonáimat. 
- Nem támadták, felség, csak védték magukat. Az állat is védi a 
helyet, hol kölykei vannak: a hűség az életre szól: halálra itélttől nem 
várható. 
- Ön fel van indulva, Mózes atya. 
- Pap vagyok, ki embertársai üdvösségeért imádkozik. 
- Értem is imádkozzék s ne feledje, hogy a hadviselés szerencséjén 
apró foltok alig láthatók. 
- E szerint nem veszi kegyelmébe, felséged, e 
szerencsétleneket? 
- Holnap is nap lesz, Mózes atya. Ma estély van az udvarnál, 
élvezzük a mások mulatságát. 
A szerzetes lehajtott fővel távozott a pazar diszü folyosókon 
keresztül. 
- Az embernek csak az az ütés fáj, melyet rá sujtanak, a másokéról 
egykedvüen itél s királyok fájdalma alighanem csak az, mit Isten mér 
rájuk. 
E gondolatra még alázatosabban hajtotta le fejét. 
Egy testőr tisztelettel köszönté, megszólitá a testőrt: 
- Miklóst szobájában találnám? 
- Az őrnagy ur alszik, s szolgájának megparancsolá, hogy föl ne 
költsék. 
- Mikor kezdődik szolgálata? 
- Béke van most, szent atyám, nehéz sulykokra kevés a 
szükség. 
A folyosó alján kocsi várt reá, nemsokára szobájában ült, nehéz 
gondokkal fejében. 
Lipótot jól ösmerte, mert a császár, ha akaratát kijelenti, ebben 
makacs s ellene senki sem szegül. 
Nyugtalanabb volt öcscséről gondolkozva. 
Mindent alárendelt hazaszeretete és a császár személye iránt 
érzett hűségének s e kettőt összeegyeztette lelkében. A császáron kivül gyülölt 
mindenkit, ki ellensége volt a magyar nemzetnek és ellenök müködött. 
Ez irányt hazafiasnak találta s maga helyett a küzdelemben ott 
látta öcscsét, ki nagy érdemeit a magyar nemzet érdekei megóvásáért váltandja 
föl. 
Öcscse már közel volt ahhoz, hogy az elsők osztályába álljon. 
Lipót többször mondta a szerzetesnek: 
- Öcscsét ott akarom látni nagyjaim között. 
A szerzetes az e fajta kijelentések után megvalósulni látta 
reményeit és örült, hogy öcscse nyers katona volt lényében, semmi más, a 
milyeneket az uralkodók szivesen látnak maguk körül. 
A vajda azonban nem hallgatta el ösmeretségük okát, s ezzel 
megrémitette a szerzetest. 
Ő nem szeretett soha. Először félt fogadalma megszegésétől, később 
ugy találta: hogy szakállának őszülő szálaival többé nem tudna szeretni. 
Öcscsének szerelmét azonban nem kicsinyelte, sőt tulozta. Az 
hivén, az erős emberekben mélyebb az érzelem és állandóbb. Sie Ágnesnek halálát 
pedig senki sem állithatá bizonyosan s ha él: öcscse ezzel egy más világba lép, 
szerelme legyőzheti benne a nyers katonát, és széttépheti a nyügöket maga 
előtt. 
A szerzetes olyan ember volt, ki az akkori 60-as évek elején, az 
utczán fetrengő dögvészes betegeket ölében hordta a kolostorokba, bár az egész 
Bécs irtózott a betegség emlitésétől is. Ez a tette rendkivüli népszerüséget 
szerzett számára a lakosság rétegeiben, csodálták, szerették, s azt állitották 
róla: egy csuhás angyal, ki beszél és tesz a szerencsétlenekért. 
Midőn hire ment, hogy Lipót egyik gyóntatójának választotta, a 
közönséges nép megelégedetten vette a hirt, s igy jellemezte: 
- Egy igaz ember lesz az udvarnál. 
Vallásossága példás volt és örült, ki gyermekét az Ágostonok 
templomában vele kereszteltette meg. 
Sokszor husz gyermeket is részesitett egy nap a keresztviz 
szertartásában, és a többi templomok plébánosai legkevésbbé sem haragudtak rá: 
mert a keresztelési dijakat kerületenként az illető plébániáknak küldte 
el. 
Bátornak, jónak, vallásosnak hitték. 
Az is volt, de bensőleg nem hitt a csudatételekben. Nagymüveltsége 
volt talán oka és nagy ereje, hogy mindig gunyosan beszélt a mult és jelen 
kisértéseiről, s ebben szerzetes társainak sem engedett, sőt az efféle 
vitatkozásokat rendesen azzal fejezte be: 
- A kisérteteket küldjétek hozzám, szivesen látom. 
Mint emlitők, Sie Ágnesről gondolkozott, kiről nem tudta, közte 
van-e az élőknek? 
És a szerencsétlen leány ellen, kit nem is ismert, ellenszenvet 
érzett: öcscse szerelmét látta gátnak tervei között. 
Miután nem tudta bizonynyal, él-e még, önkénytelenül arra gondolt, 
ha meghalt volna! 
A leány halála aligha jól nem esik lelkének. 
Előtte szét volt nyitva az evangelium, feje fölött ott volt a 
kereszt. A keresztnek dicső példája, az evangelium betüinek nagysága között ott 
ült ő, az ember, kit nagyravágyó tervei hoztak kisértésbe és a példa, a betük 
mintha mondanák: 
- Ember nincs tökéletes. 
Korn apó nem aludt az éjszaka, Sie Lőrincz régi ismerőse volt s 
éjfélig hallgatta elbeszélését. 
A kanyargó füstben, mit maga elé képzelt a jó fogadós, egy alakot 
látott fölmagasulni, Beregi Miklós alakját. 
Azonkivül tele szivta magát az elbeszélt borzalmasságokkal és a 
vajda szavaira haragosan felelt: 
- Hm! Magam sem szeretném, ha Bécset feldulnák, feleségemet 
megölnék, lányomat elvinnék Schmerz Ajax vőmtől. Azt hiszem, mások sem 
szeretnék. 
Majd az alvásra szólitotta fel Sie Lőrinczet, biztatta: pihenjen 
csöndesen és ha tud, imádkozzék, mert minden eszközt elő kell venni, hogy a 
bűnösök bűnhödjenek. 
Ő pedig bement hálószobájába, hol felesége nyugodtan aludt. 
- Halló Fannikám, kelj fel! menj a leányok szobájába aludni, ugyis 
üres. 
Az asszony nem értette urának e kivánságát, fölkelt s ment az 
emlitett szobába. 
A hálószoba fala egészen be volt vonva nehéz gyapjuszőnyeggel. A 
fogadós, szobái berendezésénél nagy urak szokását utánozta, mint a legtöbb 
vagyonos polgár. 
Midőn magára maradt, becsukta a hálószoba ajtóját s ő, ki nyelvét 
soha sem tudta fékezni, iszonyu káromkodást vitt véghez, a bezárt ajtók 
mögött. 
Másnap reggel elindult a városba, elbeszélni az eseményt és Korn 
apót mindenütt ösmerték, szavára hallgattak, fölindulásában osztoztak. 
Négy nap mulva az egész város Pumilló seregének ocsmányosságáról 
beszélt. 
A férfiak rémes képet festettek az asszonyok előtt. Az anyák 
leányaikat nem merték kisérő nélkül az utczára küldeni, az apróbb gyerekek 
félve huzódtak meg. 
A férfiak mindnyájan ugy gondolkoztak, mint Korn apó: 
- Hm. Ha a mi asszonyainkat is leöldösnék? 
- Ha a gyerekeket fölkonczolnák. 
- A leányokat? 
- Pfuj, förtelmes banda! 
- Az az olasz Pumilló, pályát tévesztett. 
- Született hóhér. 
- Hitvány pribék. 
- Gróf lett nálunk, otthon heringet árulna valamelyik tengerszéli 
csapszék előtt. 
- És a katonák még bűnül rójják a népnek, hogy a férfiak egy része 
védte magát. 
- Talán azt akarnák, mi se védjük családunkat. 
- Védtük, Bécs ostroma alatt is. 
- A császárnak Pumilló katonáit mind föl kell akasztani. 
- Pumillót bele kell dobni a tüzbe. 
- Ugy is ő gyujtotta föl. 
- Mi lenne, ha a magyarok ugy bánnának velünk. 
- A magyar nép nem ellenségünk. 
- Nem volna csoda, ha lázadásra gondolnának. 
- Mi magunk is föllázadnánk. 
A közönséges nép tárgyalta ily megjegyzésekkel a Korn apó által 
elmondottakat; a középosztály czéh-gyüléseken öntötte ki haragját, a jobb módu 
polgárság velök tartott. 
És a közvélemény felháborodása nem aludt el szalmaláng módjára, 
erősen tartotta magát, hevesen várta itéletét a császárnak. 
A zugás, mit a lakosság haragja okozott, felhatott a magas 
körökig, hol ekkorra a dolgot komolyan tárgyalták. 
A császár sietett elintézni ez ügyet, legkevésbbé óhajtotta, hogy 
Mózes atya ne szivből imádkozzék érette. 
Egy hét mulva ösmerve volt a császári határozat. 
A határozat érdekesen gondoskodott mindenről. Kimondatott: hogy a 
magyar alföld a törököktől elfoglalt területnek tekintetvén, azok bárminemü 
jogokat élveztek addig, most azokat elvesztik. A Kunságok, a Jászság, e régi 
szabadföldek elajándékoztatnak a magas német lovagrendnek, ezzel meg lesz védve 
a katonai zsoldosoktól. Pumilló gróf, seregének felével Erdély egyik végvárába 
helyeződik át, az udvarnál többé nem jelenhetik meg. 
Korn apó, midőn meghallotta a határozatot, egy csöppet sem volt 
vele megelégedve és goromba dolgokat mondott a császár tanácsosairól. 
- Álnokságnak, ravaszságnak bőrvedrei vagytok: egyikőtök 
elpusztitja, másikótok elajándékozza a szabadföldeket. 
Sie Lőrincznek azonban egy szót sem szólott róla, s nem szólott 
arról Beregi Miklós sem, ő azt hitte: igy jól van elrendezve minden. 
A hatást, mit az esemény fölidézett, láttuk a császárnál, a 
gondolkozó szerzetesnél, láttuk a tépelődést Beregi Miklósnál, ki még nem volt 
tisztában vele, mit szól arra Sie Lőrincz - és láttuk Korn apónál. 
A császár birói szemmel nézte az eseményt, s akként itélt; a 
szerzetes komolyan, de a császár intézkedését jónak, bölcsnek találta; Beregi 
Miklós hitte, hogy jól van igy, de nem tudta való-e, a mit hisz. 
Korn apó megjegyzése előttünk van. 
A birói itélet tartalmas, a rokonérzés lelkes. 
A való igazságot az mondja meg, a kinek fáj az esemény és Sie 
Lőrincz még hátra volt. 
A határozat megtudása után nyolcz nappal, Korn apónál, midőn ez 
legjobban szidta a császár tanácsosait, egy szerzetes jelent meg, és nagy 
tisztességtudással adta tudtára, Mózes atyának nála teendő látogatását. 
Korn apó öklét nyomta a szájára. 
- Hm, - mormogá, - talán jó lett volna előbb gyónnom: Mózes atya 
megérzi rajtam a tizenhatnapos káromkodás szagát; az ő látogatása pedig nagy 
tisztesség leend. 
Kapujában várta Mózes atyát, vörös sapkáját jó előre zsebébe 
dugta. 
A szerzetes Sie Lőrinczhez vezettette magát. 
A még nem régen egyenes tartásu vajda görnyedten ült a szobában, 
rabnak érezte magát a derék Korn apónál is, honnan nem mozdult sehova. 
A szerzetes kivánságára Korn apó bent maradt s aczélszürke 
szemeivel kutatta, mit akar a pap. 
- Lőrincz, a császár küldött hozzád, kegyességére vall, hogy 
elfogad, s kérésedre a választ megadja. Este van, a császár mielőbb akar 
látni. 
A vajda készen volt, ruháját, Korn apó gyöngédsége ujjal cserélte 
föl, még sem volt rajta idegenszerü semmi; egyszerü bőr-bekecs, hármas 
vitézkötéssel; a fehér gyapjunadrág kék-fehér zsinórral; a szétnyiló száru, 
fekete topánka mind olyan volt, mint a vajda ruhája a jobb időkben, csak a 
magas kun-süveg maradt, azt nem tudták utánozni a bécsi mesterek. 
A varkocsok vastag ágai feketeségükkel oly bánatosan festettek a 
vajda megsápadt arczához. 
Szó nélkül állott föl, készen az indulásra; Korn apó azonban 
erősen fészkelődött helyén. 
- Szent atya, nem lehetne kieszközölni ugy a kihallgatást, hogy én 
is ott lehetnék a vajda elfogadásánál? 
- Azt nem lehet. 
- Az hiba, hátha azt állitanók: a vajda beteg, s szüksége van 
támogatásra. Kiváncsi volnék látni Lipótot, midőn uralkodó; a mult héten 
találkoztam kocsijával, mely a templomba vitte, és ekkor köhécselt, rossz 
szinben volt: öregszik; mellettem egy asszony köhögött, az is vén volt. 
- Korn, maga rossz fecsegő. Nem elég, hogy a várost a hadsereg 
ellen ingerelte. 
Korn apó szemei szikráztak. 
- Hm! szent atya. Nem ingereltem én, maguk haragudtak az emberek. 
A száj nem lakattal születik, s akár haragot, akár szerelmet lehel, kulcs kell 
hozzá, hogy gyorsabban járjon a rendesnél és a vajdát szeretem, Miklós ur is 
szerette, mindnyájan szeretjük. - Vigyen el a kihallgatásra, szent atyám; ha 
engemet kérdez Lipót, hallgassa meg csak, mit beszélek. 
- Nem lehet Korn, a császár Sie Lőrinczet fogadja. 
- Jól van, akkor oda ülök a császári palota elé, az utcza 
közepére. Az utcza községi terület, ott nem parancsol senki. 
A szerzetes elhajtatott s a császár előtermében a vajda bámulat 
tárgya lett, irigyelték pompás varkocsait a testőrök. 
Valamelyik komolyan jellemzé vele: 
- Ez ember nem született szolgának, a szolgák nyirott hajat 
viselnek, s ez: kis király volt szabad földjükön. 
Lipót teljes fénynyel fogadta a vajdát. 
A császárné udvarhölgyeivel, udvari méltóságok, komoly 
államférfiak nézték az érdekes embert, ki az ősz szerzetes mellett jellegzetes 
arczával feltünt, titkolhatatlan, keserü vonásokkal ajkaiban. 
Nem térdelt le, azt nem tanulta a szabad pusztákon, a hol 
született, eléggé meg volt alázva lelke. 
A császár előtt jobbra testőrkapitánya, balról Beregi Miklós 
állottak, kivont karddal. 
A császár minisztere fölolvasta a vajda előtt az ékes latinsággal 
szerkesztett adománylevelet, mely a magyar alföldi Szabad Földeket a vitéz és 
kegyes német lovagrendnek adományozta. Az ott levő nagymester átvette az 
adományozó levél egyik példányát s megigérte, hogy pártfogó ura lesz a rend 
jobbágyainak. A másik adománylevél leküldődik a Szabad Földek kapitányságához; 
a harmadikat átadja Sie Lőrincznek, ki lassan, alig érthetően mondta el: 
- Nem elég, hogy a föld ég? Én vigyem el a földönfutóknak a 
szolgaság zálogát? 
Ránézett Beregi Miklósra, mintha mondta volna neki: 
- Ha te nem jöttél volna hozzám... 
Az pedig ott állott mereven és nézte, mint esik össze Sie Lőrincz 
szélütött módjára. 
- Mi baja? kérdi a császár. 
- Talán az öröm, felség - szólt a szerzetes s karjába véve az 
elaléltat, kivitte a teremből. 
A császár odament Beregi Miklóshoz. A figyelő szakasznak már csak 
egy tagja volt mellette. Megsimogatta finom, nőies ujjaival annak durva kardját 
és hangosan mondá: 
- A hűség tartja a trónokat fönt. 
Azzal vége volt a szertartásnak. 
A mit Sie Lőrincz mondott, azt csak két ember értette meg, a 
szerzetes és az öcscse. 
A szerzetes válasza tetszett a jelenlevőknek és dicsérték a 
vajdát, ki annyira örült szerintük a császár itéletének. 
A vasember azonban csak hogy össze nem rogyott. 
Az ő bátyja hazudni is kész?! 
Nem vette észre, hogy az másért lett saját magának 
megtagadója. 
- Hm, - mondá Korn apó, - mikor értesült az eredményről, - a 
császár üres óráiban foglalkozik kertészettel, de fügéi keserüek. 
Sie Lőrincz haza készült, egy szót sem szólott többé a császárról, 
nem panaszkodott senkinek. 
Korn apó azonban a másik szobában fecsegett. 
- Azt hiszem, a vajda inkább vinne egy veder ólmot a hátán, mint 
azt a kegyelemlevelet zsebében. Nem is tudtam, hogy Lipót oly éhes és olyan 
bőkezü. A vajdát senki sem értette meg, a császár ajándéka az ős ember fügefa 
leveléhez hasonlit. 
Sie Lőrincz bucsuzott Beregi Miklóstól. 
- Miklós, látjuk-e még egymást valaha! 
- Hol talállak meg bátyám? 
- Tanyám helyén, a hol a Szabad Földek terültek. 
- Én keresem Ágnest, Lőrincz bátyám. 
- Én mást keresek, Miklós. 
A vajda elment, hová honvágya vezette. Beregi Miklós Pumilló 
seregének névsorát másolta s bátyjával nem kereste a találkozást, kerülte. 
Lázas izgatottság vett rajta erőt. Pumilló seregéhez néhány embert 
küldetett az ő külön megbizásával, az első visszaérkezett jelentést tett 
utjáról; de e jelentés csak növelte kétségét. 
Igy tölt el egy egész hónap, s midőn bátyjával akarta közölni a 
jelentést, megtudta, hogy az a tegnapi napon elutazott Magyarországra, s mint 
fiatalabb éveiben szokott, öszvérháton indult. 
Öcscsének levelet hagyott hátra, melyben tudatá, hogy meg akarja 
nézni a Szabad Földeket. 
Miklósnak nem volt szüksége arra, maga előtt látta a napnak minden 
órájában és Sie Ágnes gyermekes alakját. 
Csalfa remény édes betegsége. 
A Jajhalom holttestekkel boritott tetején midőn átgázolt Pumilló, 
a pusztitás ekkor vette fel irgalmatlanságát. 
A zsoldosok sulyos terhekkel megrakodva tértek vissza az első 
éjjel a táborba, melynek sorai közé az égő falvak tüze világitott. 
Egy vén zsoldos a Morva vize mellől, hátrakötött kezekkel hajtotta 
a tábor felé Sie Ágnest. 
A leányra szétbomlott haja, tépett ruhája a homályban is valami 
igézetet csalt. 
Szédülő feje meghajlott. 
A zsoldos vén volt és kapzsi. 
- Ez remek préda - mondá -, a vezér ennél külömb ajándékot nem 
kapott soha, szabadságomat és egy darab föld árát a Morva mellett, ha megadja 
érte, legszerencsésebb napom a mai leend. 
Pumilló csapatjának sorai között járt, nehéz lovával, tisztjei sem 
kisérték. 
Találkozott a vén zsoldossal. 
- Mit hozasz, vén martalócz? - rivalt reá. 
- Tábornok ur, önnek hoztam. 
Pumilló a vén katonára nézett, e nézésben ott volt a gőg, mely 
semminek nézte zsoldosait. 
- A seregnek nincs szüksége uszályra, ki mondta, hogy élve hozz 
foglyot? 
- Leszurjam? 
- Hahó! barom. Ha már nekem hoztad, tartsd élve. Végy magad mellé 
néhány katonát és hozd kiséretem után. 
- A sereg, mely a katonai fegyelem szigoru eszközeivel egy darab 
hadviselő anyag volt, a tizedik napon a Maroshoz ért, háta mögött átkot és 
romlást hagyva. 
Ekkor következett az eset, mely a tábornok figyelmét foglyára 
irányitotta. 
Valamelyik katona a kisérők közül a leány hajához nyult. 
Talán megsajnálta, talán durva szivében csillant fel egy szánakozó 
érzés, vagy érzéki vágya vonzotta a rabhoz? 
A leány felsikoltott. 
Mi volt az? Egy gyermek. Mit látott? A poklot s annak szörnyüségét 
még látva sem értette meg. 
- Tépd ki szememet, de ne érints! 
A sikoltást a győzelmeiben kéjelgő tábornok meghallotta. 
Először vertek sátrakat azóta, hogy a Tiszán átjöttek és a leányt 
kisérők a sátor közelében voltak. 
Pumilló egyedül volt sátorában. Az előre küldött kémek 
jelentéseiből megtudta, hogy ellenséget most már nem talál s pihenni 
akart. 
A rendes hadi esték ezután vették volna kezdetöket a táborban, a 
koczkajáték szerencséje adta volna egyik kézből a másikba a rablott tárgyakat s 
lehet, a leány sorsát is egy koczkavetés döntötte volna el. 
Pumilló bosszusan dörmögé a sikoltásra: 
- E leányt kidobom a katonáknak. 
Maga elé vezetteté. 
- Ki vagy? 
A leány hátra simitotta dus haját, látott ő már magasrangu 
tisztet, és a gyermek törhetetlen daczosságával felelé: 
- Sie Lőrincz leánya vagyok, ki a Szabad Földek vajdája. 
- Csak volt, elsirathatod. 
- Tizenegy nap óta öntözöm könyeimmel a földet, ma már nem sirok, 
kiapadt szemem forrása. Mit akar velem? Nekem van, a ki védni fog. 
Pumilló gunyosan nevetett. 
- Talán apád? Azzal végeztünk. 
- Téved, megvéd Beregi Miklós. 
Pumilló felugrott, mintha kigyó lett volna az ülése, a lánynak 
első szavára észrevette, hogy ez nem olyan pórleány, a milyennek képzelé s 
kirohant sátrából. 
Tisztán látott mindent. Ide járt Beregi Miklós, arra a földre, a 
hol serege elvonult, azt szerette, kit ő rabul ejtett, napokon keresztül 
kisértette a táborral?... 
Nem lépett többé a sátorba, azt a leány foglalta el, gondoskodtak 
kényelméről; de elvette kedvét a győzőnek. 
Hajh! Ha ez a leány elbeszéli, a mi vele történt és mindazokat 
odafent megtudják! 
Beregi Miklós pedig közelebb állott a császár kegyéhez mint 
ő. 
És ellensége. Két Pumilló halt meg. Az elsőt annak bátyja, a 
másodikat barátja ölte meg, a harmadik ő maga és rajta kivül Pumilló nincs 
több. 
Ugy érezte, mintha a Szabad Föld égő tőzegjében járna. 
Az a vén zsoldos, sok bajt hozott a fejére. 
Két nap, két éjjel tanácskozott Kérivel. 
- Vidd el, Kéri. Te magad jelentsd be, hogy szerencsésen 
működtünk. Bécs mellett lakik S. herczegnő, rokonom. Add át a leányt. Vigye el 
valamelyik olaszországi zárdába. Ő hivem és megteszi, a mire kérem. Mondd el az 
okokat. Lassan menj, hogy az utolsó jelentésemet is tudd, mit az Aldunától 
küldök utánad. Ráérsz. A futárok viszik napi jelentésemet a haditanácsnak. 
Hogy örült a szegény lány, midőn Kéri tudtára adta, hogy Beregi 
Miklóshoz viszi, a szinlés született mestere sikerültnek találta az 
alakoskodást. 
Midőn a leányt vivő kocsi elhagyta a tábort, Pumilló gróf ujra a 
régi lett. 
A mint gondolá, Beregi Miklós szerette a leányt. 
Ha szerette, elveszi tőle örökre. 
Apró események. 
Kéri ez egyszer a veszedelmesebb nemü szinleléshez fogott, és 
éppen nem volt inyére Pumilló baráti kiküldése. 
Ő ugyan idegen nevet emlitett saját neve helyett Sie Ágnes 
kérdésére, mindamellett alkalmatlannak találta a leányőrzést és inkább 
veszittetett volna Pumillóval másutt egy ütközetet, mint földulatták a helyet, 
hol Beregi Miklósba biztak. 
Ő nem rokonszenvezett ezzel soha, de nyiltan sem merte 
támadni. 
A magyarországi események akként fejlődtek az utóbbi évek alatt, 
hogy Kéri várta Beregi Miklós fellobbanását. Leste, várta az alkalmat, 
szimatolta minden lépését, végre azt hivé, Beregi Miklós egy érzéketlen csont, 
vagy lehült vérü rideg katona, kit hazája sorsa többé nem érdekel. 
Az öregről - mint ő nevezte a szerzetest - nyiltan tudva volt, 
hogy mindenütt segitségére van az üldözötteknek, közte és a császár miniszterei 
között csendes, szótalan harcz folyik; a miniszterek kezében van a hatalom, 
emennek kezében semmi, mégis sokban keresztül viszi akaratát s hűségét nem 
tudják pelengérre állitani. 
Öcscsét nem avatta terveibe és ez bántotta Kérit, ki gyülölte 
Beregi Miklóst és Iszályt, mert azok születési előnyök hijával ugyanarra a 
helyre jutottak, hová ő, a grófi sarj, és Sie Ágnes eltüntetésében ő is egy 
nemét találta a harag elégtételének, a Szabad Földek fölégetését közönséges 
hadi eseménynek tartotta, ugy vélekedvén, hogy a pusztitás, öldöklés a győző 
joga, s ebben benne van az eljárás védelme. 
Kisérete lassan haladt, s ha a leány kérdezősködött tőle: miért 
nem állanak meg a városokban, Kéri azzal nyugtatá meg, hogy az Beregi Miklós 
kivánságára történik. 
Csak az ötödik héten értek Pozsony határába; a tizenkét katonának, 
ki vele volt, pihenést parancsolt, és ő egy egész hétig távol volt, mig 
kisérete veszteg maradt. 
A katonák egy elhagyott kastély mellett játékkal töltötték az 
időt, mig Kéri visszaérkezett. 
S mikor megjött, az altiszttel sokáig beszélgettek, távolabb a 
csapattól. 
- Attól függ előléptetésed és jutalmad, ha elvégzed a 
rádbizottakat, - mondá az altisztnek. 
- Életemmel állok érte jót, az utat ösmerem, S. herczegné 
magassága levelét a kivánt időre átadom. 
- Kisérő leveled megőrizd. 
A leánynak azt mondá: 
- Három nap mulva ama helyre érkeznek, hol Beregi Miklós várja. Én 
visszaindulok a sereghez, köszöntöm az őrnagyot. 
A leány némán hallgatta s halavány árnyékát érezte a 
bizalmatlanságnak kisérője irányában. 
A kocsi kiséretével együtt megindult s Kéri könnyebbülten 
mormolá: 
- E játék izetlen volt, S. herczegné folytassa tovább. Kissé 
föltünik, hogy ez a leány nem beszélt szüleiről, lehet, sejti, hogy a farkastól 
nem szokta kérdezni a fecske: mit csinált a konczczal? 
Köpönyegjét nyergéhez csatolta, majd ama szándékkal, hogy a 
pozsonyi őrségtől vesz magához kiséretül néhány katonát, a város felé fordult 
és lova lassan lépkedett a kövér fűben. 
A katonák gyorsan haladtak. Az altiszt, ki magyar részeken 
szolgált, törte a magyar nyelvet és utasitása szerint szolgált a fogoly 
leánynak. 
Alkonyatra átlépték az osztrák határt. 
A kocsi, melyben a leány ült, erős, födeles kocsi volt, s 
tetejéről világitott. Az altiszt fölszólitotta a leányt, hogy ha akar, kiléphet 
a kocsiból, szedhet virágot, mig a katonák a lovakat etetik. 
Az altiszt szavaira virágot szedni indult, talán már nem hervad el 
az, mig útjokat befejezik? Piros czimbort, kék zsályát visz kötényébe; mit a 
hosszu gyalogolás alatt erősen megtépett az útszéli tövis. 
A katonák kipányvázták a lovakat, a pányvaczövekek alig hogy le 
voltak szurva, mindnyájan evéshez fogtak. 
A vidék, a hol megállottak, dombos volt, törpe cserjével benőve. A 
katonák, kik a nehezebb lovassághoz tartoztak, vigan költötték ételöket, az 
altiszt azonban, midőn kulacsát szájához vevé, hangosan fölkiáltott: 
- Siessünk az evéssel, barát jön! Ez elkéri tőlünk az 
ételmaradékot. 
Valóban, a katonáktól alig husz lépésnyire bukkant föl a dombok 
mögül az öszvéren ülő szerzetes alakja, ki mint tudjuk, a Szabad Földekre 
indult, Sie Lőrinczhez. 
Megjelenése, külseje oly egyszerü volt, hogy a katonák azt hitték: 
elhalad mellettük a nélkül, hogy szóba állana. 
A kocsi sem tünt föl különösnek, valamelyik főtiszt nejének 
gondolhatja a kocsin utazót. 
De a virágot tépő leányt meglátta. 
Egy virágot tépő leányt lehet látni mindenütt, hol leány van és 
virág terem, a leányt közönséges cselédnek képzelhette, ki urnőjét követi. 
Mégis, mintha meglepné valami, oly gyorsan állitotta meg 
öszvérét. 
Szeme észrevette, hogy az a leány rongyos, szakadozott ruhában van 
s szoknyája rongyai e tájon idegen szövésüek. 
Leszállott öszvéréről és a katonák közé lépett, kik az 
egyenestartásu ősz emberben észrevették, hogy aligha kolduló barát. 
Megszólitá az altisztet. 
- Fiaim, hol hagyták el Pumilló gróf seregét? 
- A Marosnál - felelt az altiszt. 
- Hova mennek? 
- G.-be. 
- G. jó messzire van, talán zsákmányt visznek? 
- Azt a leányt viszszük S. herczegnéhez. 
Az altiszt lehetett jó katona; de együgyü volt, egy papot látott 
maga előtt, kinek talán jövedelmező egyháza van, hol szeretik hivei. Az ilyen 
pap előtt tartózkodás nélkül felelhet, azt nem érdekli az ő megbizásuk. Az 
altiszt azonkivül nem értette el a kutató kérdés metszését. 
A leány elégnek találta a virágtépést, a kocsihoz futott, s oda 
érve, a szerzetes e gyors kérdéssel támadta meg. 
- Te a Sie Lőrincz leánya vagy? 
Mit veszithetett Mózes atya ez egyszerü kérdéssel? Semmit. Az 
altiszt olyan közönséges kérdésnek találta, a milyeneket ő is intézett már 
ösmeretlen leányokhoz, a többiek ugy sem értették meg, és ő hajlandó volt 
nyelvükre forditani. 
- Azé voltam; de az aligha él. 
A válaszszal Mózes atya mindent megtudott és a helyett, hogy a 
leánynyal tovább beszélne, egykedvüen hallgatá az altiszt kérdését: 
- Talán ösmeri? 
- Ösmerem. 
Nem mondta, kit ösmer: Sie Lőrinczet-e, vagy a leányát? Annyit 
mondott az altisztnek: 
- Együtt megyünk G.-be. Én is oda utazom, jól tudom az utat. 
A katonák nem tettek a kivánság ellen semmi kifogást, s miután 
megigérte, hogy élelmét sajátjából fedezi az uton, azt hivén, hogy a szerzetes 
már az út elején elmarad tőlük czammogó öszvérével, nevették a szerzetes 
kivánságát. 
Az altiszt maga is nevette és a helyett, hogy a kocsit kisérte 
volna, a csapat elé állott, a kocsi után csak a szerzetes öszvére futott, 
könnyen, mintha terhet sem vinne. 
Szokása ellenére a leány, a hintó függönyeit félre huzta, 
szeretett volna beszélgetni a szerzetessel, ki anyanyelvén szólitotta meg és 
apját emlité előtte, azonban a szerzetes megelőzte kérdésével: 
- Akarsz mondani valamit, leányom? 
- Csak annyit: honnan ösmerte az apámat? 
- Mások beszéltek róla előttem. 
- Nekem is beszélt egy derék ember a bátyjáról, a ki szintén pap, 
mint nagytiszteletü ur. 
- Ki volt az az ember? 
- Beregi Miklós. 
- És te hová mégy? 
- Ahhoz visznek. 
- Ki mondta azt neked? 
- Egy másik tiszt, kit értem küldött. 
- Tudod a nevét? 
- Elfelejtettem, a katonáktól megkérdezhetjük. 
- Nem jött az veletek? 
- Vagy igen; de ma délután elmaradt tőlünk. 
Mózes atya nem hitte a leány szavait, de ezt nem a leány hibájául 
tudta be. Ösmerte az előzményeket s hallotta, hogy öcscse és az apja holtnak 
hiszik, S. herczegnével pedig az ő Miklós öcscse semmi összeköttetésben nem 
állott. Más czélok készülődését látta, melynek kulcsát meg fogja tudni, rá csak 
az tett mély hatást, hogy Ágnes él és e szerencsétlen lány fogoly. 
Teljes erővel ránehézkedett az öszvérre és botjával megérinté 
oldalát. 
Az öszvér fürgén szökött előre, a barát megelégedetten simogatá 
nyakát. 
- Kettős terhet is könnyen viszesz, ugy érzem. 
- Mit kérdez? - szólott a leány. 
Az altiszt észrevette az öszvér előre szökését, gyorsabb menésbe 
kapta a csapatot. A két kocsis, ki szintén katona volt, kurta korbácscsal 
csettentett a paripái közé. 
A szerzetes nagy fehér szakálla lengett az iramodásban. 
Oda szólt a leánynak: 
- Hajolj hozzám. Én vagyok a bátyja Beregi Miklósnak, ezek először 
felégették házatokat, téged visznek, mint foglyot. Ölelj meg. 
A leány elhitte szavait s kitárta karjait az ember felé. A másik 
pillanatban ott ült előtte az öszvéren, a szerzetes hatalmas karjaival, mint 
egy labdát emelte ki, azután lassanként elmaradt a hintótul, s mig az a 
homályos estén, mindig távolabb haladt, ő más irányt vett és gyorsan ügetett 
előre. 
Mózes atya az egész dolgot igy találta megoldandónak, a mi ezután 
történhetik, az már természetes folytatása lehet a kezdésnek. Ha a katonák 
üldözni találnák, egyenként áll velök szemben, a buzogányos korda elvégezi a 
többit. 
Egy félóra mulva csakugyan hallotta a dühös kiáltást. Az altiszt 
észrevette a szökést, s néhány percz mulva a hintóból a lovak ki voltak fogva 
és a csapat káromkodások között rohant vissza azon az uton, a melyen jött. 
Mózes atya jól hallá lovaik dobogását s miután meggyőződött róla, 
hogy azok irányt vesztettek, leszállott az öszvérről, csuháját a leányra 
teritette és szeliden mondá: 
- Takaródzál be lányom, majd én vezetem az öszvért, 
csendesen. 
Ezzel a szóval a templom adott helyet az anyátlan 
gerlefióknak. 
A katonák pedig rohantak előre, most már addig, mig a leányt, vagy 
Kérit föl nem találják. 
Kéri Pozsony alatt volt és egy félórai léptetés után már a városba 
érkezik. 
Sohasem tett még olyan lassan utat, mint ezt. 
Mióta a kocsi elindult, alig haladt két mértföldet. Benne a 
nagyravágyás ágaiból kettő volt erősen kifejlődve: a hatalom és a 
vagyonszerzés. Az egyik a másikat egészitette ki bensőjében. Elérte 
mindakettőt, a mennyire azt fiatal korára hinni sem meré. Hadvezetői képességet 
nem érzett magában; de a dicsőség melegére vágyott. Meglapult a hatalom 
mellett, élvezte a második helyek kényelmét. 
A Szabad Földek földulásával tömérdek aranyat és ezüstöt 
harácsoltak össze, melyből bőven kivette részét. A Szabad Földek lakói minden 
bajaik között is értettek a vagyongyüjtéshez, szorgalmuk fölé helyezték igények 
nélkül való életmódjukban a takarékosságot. 
Kéri jövőjéről gondolkozott, a jövő tarka szivárványt szőtt elébe 
és meg volt elégedve magával. Egy kötelességet állitott maga elé: ledobni 
Beregi Miklóst arról a helyről, hová az jutott, megtörni az érdemeivel szerzett 
bizalmat. Irigy volt és ennek egyenes jelleme gát volt előtte, vagy csak nem 
szerette ott látni, a hol van. A macska sohasem tud igazán barátkozni, a gyáva 
irigy az erősre, a gaz a tisztára. A magyar jelesek ellen ujult erővel kezdett 
ismét indulni a vadászat, a hatalmasok ujabb érdekszövetsége érdemek és 
vagyonszerzések után áhitozott, Kéri mindent föltalálni vélt Beregi Miklós 
elejtésében és csak ez egyre vadászott. 
Ezek a gondolatok okozták, a miért oly soká haladt a Pozsonyba 
vezető uton. 
- A kapukat éjjel is kinyitják a magyar végvárosokban a császár 
nevének emlitésére, - beszélgetett magában; - de mi az ott előttem? 
Néhány, apró tüznek hosszu lángolása világitott a vár alatt. 
Csavargó czigány-kolompárok voltak, kiket néhány napig megtürtek a 
nagyobb városok közelében is. Furókat, késeket forrasztottak ágaihoz, a 
mesteremberek részére, titkosan záródó béklyóvasakat csináltak a parasztoknak 
lovaikra; a községek, biróságok börtönei részére az embereknek. Csináltak téli 
patkókat, a mi egész télen kitartott a lovak lábán és néha, csekély dijért 
hóhérok is akadtak közöttük. 
Kéri azonkivül egy lovast is látott jönni. Egyszerü barna ruha 
volt rajta, csak tollas, háromszegletü kalapja, mentéjének nyitott bő ujja, az 
ebből erősen kilátszó csipkés ingujj, a szárhoz simuló, tölcsérszáju csizmája, 
egyenes kardja mutatták az osztrák lovagot, ki a bécsi fiatal urak öltözetét 
viselte, a milyet a hadseregnél is leginkább viseltek az osztrák nemesek. 
Kéri, a mint szemügyre vette a lovast, elsápadt. 
- Hol jár ő itt, ezt a találkozást elkerülhettem volna. 
De nem térhetett ki előle, a lovas gyorsan jött és közelbe érve, 
megösmerték egymást. 
Beregi Miklós rugtatott Kéri elébe. 
Egy ideig némán szemlélte egyik a másikat. A baráti üdvözlés 
helyett mindegyik ellenséget látott a másikban. A vasember törte meg a 
hallgatást. 
- Te nyomorult gazember! Van bátorságod arra, hogy emberek közé 
menj? Te gyujtogató rabló, ki gyáva czimboráddal nőket, gyermekeket ölettél 
azon a földön, a mely föld hazád földje. Talán oda sietsz, honnan czimborádat 
kitiltották? Azt hiszed, nem akad senki, ki szemedbe mondja gyalázatosságodat, 
nem akad tiszta kard a császár lovagjai között, mely leüssön? Cselszövénynyel 
akarsz boldogulni, nem elégedve meg árulkodásaiddal? Kéri, gyalázatosan 
nyomorult vagy: egy hónap alatt megtudtam mindent, mit honfitársaid ellen 
elkövettél, a bélpoklost talán sajnálnám; de téged utállak. 
Kéri nem az az ember volt, ki a sértegetéseket türte és kardot 
rántva, elszántan rohanta meg a beszélőt. 
Arra számitott: képes lesz leszurni, mielőtt védhetné magát. 
Támadása rosszul sikerült, a vasemberrel volt dolga. 
Kardjának hegye meg sem közelitette annak mellét, ha a közelséget 
legalább egy arasznak számitjuk, midőn kardja kirepült a kezéből. 
Pisztolya után nyult, de ellenfele mellen ragadta s ledobta a 
lováról; a viaskodás a földön folytatódott puszta kézzel. 
A vasember erősebb volt, játszva győzte le ellenfelét. 
- Nem én öllek meg, Kéri, - mondá zordan - te más halált 
érdemelsz. 
Kéri egy szót sem szólt, dühében kétségbe esett. 
Ily állapotában tudja meg, a mit évek óta lesett, hogy Beregi 
Miklós már érdeklődik oly dolog iránt, mi ezelőtt érzéketlenül hagyta; fáj neki 
a magyar föld pusztulása, tehát ez sem ment többé a honszerelem kórjától, s ő, 
a ki erre várt, most már elveszni látta magát annak a kezétől. Az ördögöt kész 
lett volna segitségül hivni, csak visszanyerhesse szabadságát. 
Beregi Miklós sohasem lovagolt hosszabb utra kötél nélkül. Lovának 
pányva, magának nem egyszer tette a kötél-hágcsó szolgálatát. 
Levette nyergéről, és összekötötte vele Kéri kezét. 
A kötél kemény szoritásától felsziszszent fájdalmában. 
- Sokan jajgattak a Szabad Földek mészárszékén. 
Utálattal lökte el maga elől. 
Lovára ült és visszalovagolt a pislogó tüzek felé. 
Beregi Miklós az akkori idők lovag szokása szerint hosszu körhajat 
viselt. Haja végig feküdte vállait s dús fürteinek árnyékában arcza oly 
szomorunak látszott. 
A kolompárokat kereste föl, a czigányok körülfogták, mindenben 
szolgálatára ajánlkoztak. 
- Van-e köztetek olyan, a ki hóhérmunkát is végzett? 
A czigányokban megakadt a felelet, az olyan műtétekből könnyen 
utóbajok származhatnak. 
- Feleljetek! 
Egy vén czigány előállott. 
- Vitéz ur! Ha tettük: mindig törvényes parancsolatra tettük. 
- S mi volt a béretek? 
- Fél arany, vitéz ur. 
- Tiz aranyat adok, jöjjön velem két ember. 
- Hová? 
- Egy félóra alatt odaérünk, az útszélén vár benneteket a 
csemege. 
- Ki parancsolja a kivégzést? 
- A tiz arany. 
A czigányok összenéztek. Ennyiért hajlandók voltak bármire; 
azonban a vén czigány még megkérdezte: 
- Mi bűne van a tolvajnak? 
Azok azt hitték, az akasztófák csak tolvajok számára 
készülnek. 
Beregi Miklós keserüen felelt: 
- Több az a tolvajnál. Falvakat gyujtott, öreg embereket, 
asszonyokat, gyermekeket gyilkoltatott; pedig fegyveres ellenségre küldték, s 
azokat kikerülte. Nagy az ő bűne, ezer halállal sem válthatja meg. 
- Mikor kapjuk meg az aranyakat, vitéz ur? 
Beregi Miklós odadobta elébük. 
A czigányoknak a szenvedésük is, keresetük is közös volt. Az 
aranyakat a vén czigány tette zsebre, és egy másikat véve maga mellé, késznek 
jelentkezett az indulásra. 
Némán haladtak az összekötött Kérihez. 
Meglátva ez a czigányokat, könyörgő hangon kiáltott föl: 
- Légy irántam kegyelemmel, Miklós! Te mindig nagylelkü 
voltál. 
- Vigyétek az erdő széléhez, - parancsolá az a czigányoknak. 
A czigányok egy bükkfa tövénél állottak meg, melynek első galyait 
lecsonkázta a vénség. Kéri ismét megszólitá Beregi Miklóst. 
- Miklós! a mit tenni akarsz, ahhoz neked jogod nincs. A 
gyalázatos halál, mit nekem szántál, nem méltó hozzám, sem hozzád. Hallgass 
meg! Ha megöletsz, te is életeddel lakolhatsz. 
A vasember komoran válaszolt: 
- Hazudsz, Kéri, hogy nincs hozzá jogom. Ember vagyok, mint magad 
s legyőztelek; de nem az erősebb jogával élek. Azt mondtad: életemmel 
lakolhatok. Jól van, legyen ugy, én keresem a halált. Élek addig azzal a 
joggal, mit kötelességemmé tett hazám szeretete. Ugy-e, uj szó ez előtted? 
Tartozom pusztitani ellenségeit, mert magyar vagyok; mint ember pedig Istennek 
tetsző dolgot művelek, ha megboszulom a Szabad Földek szerencsétleneit, s ne 
feledd, Kéri: a székely ember nem bosszuálló az ellenséggel szemben, az 
ellenség sebesültjeinek saját házában ád helyet; de tudja, hogy rablók iránt a 
könyörületesség bűn, és ti rablók voltatok, nem nemes emberek, nem 
katonák. 
- Irgalmazz, Miklós. Szeretnék még élni, fiatal vagyok. 
- A Szabad Földeken is éltek fiatalok, te sem irgalmaztál nekik, 
és Kéri, te árultad el Zrinyi Jánost is, igaz bajtársadat. 
A czigányok megragadták Kérit. 
E perczben Beregi Miklós figyelmessé lőn. Már előbb is hallott 
távolról lódobogást, most egész közelről hallatszott. 
A lovasok előnyomultak, a Kéri által elküldött katonák voltak, kik 
a leány szökése után őt keresték. 
Kéri dühösen kaczagott a látványra és vad örömmel kiáltott 
föl: 
- A szerepek változnak, bús hazafi! Pumilló katonái jönnek, kik 
azt a pompás munkát végezték. 
Az altiszt, ki elül vágtatott, fölismerte Kérit. Magasra emelt 
karddal rohant segitségére. 
Csak ez kellett a vasembernek! 
Hetek óta égett minden csepp vére e találkozásért s itt vannak 
előtte. 
Nem a fontolgató bús ember volt többé, hanem a szilaj vitéz, kinek 
életében nem volt édesebb percze s talán hüvösnek találta volna indulatában 
haragvó vérét is. 
Rémes kardja megvillant, a harcz kezdetét vette. 
A katonák makacs elszántsággal védték magukat, a vasember forgott 
köztük, mint egy szélroham és a tizenkét katona lefeküdt a földre, többé nem 
vonják kérdőre az elveszett leányért. 
A harcz után sem Kéri, sem a czigányok nem voltak helyükön és a 
győző dühösen rohant a kolompár sátrakhoz, ott sem voltak. Kereste őket egész 
éjjel, nem találta. 
Az első poharát a boszunak kiürité, beösmerte, hogy Kéri kisiklott 
kezei közül és hogy a bakó szerepéhez nem ért; de erős karjai feszültek 
önérzetében; ez már Sie Ágnesért volt téve. 
Szegény Sie Ágnes. Egy pehely volt a sors tengerében, mi az elemek 
vad játékaiban érintetlen marad. Azok törik, marják egymást és magukat 
semmisitik meg; a pehely mindenütt kitér, az orkán nem birja lassu röptét 
gyorsitani sem, az összeütközések sulya nem roppantja meg, olyan gyenge, olyan 
tiszta. 
Ő is pehely volt: leány volt és a leányok angyala védte, mint a 
hogy védte és védi a leányokat mindenha. 
A szerzetes kötőfékét fogva vezette az öszvért mint valami 
csatlós, most már hatalmában volt nagyravágyó terveinek gátja s kereste az ő 
mély kutató elméjével, hová lett mély gyülölete a leány iránt? Nem találta. 
Szemébe nézett a lánynak és kérő hangon beszélt hozzá: 
- Én édes leányom vértanuja léssz szerelmednek, de légy igaz, 
legyen gyönge szived állhatatos: nagy dolgok fognak történni s nagy dolgokat 
végezend, a kit szeretsz. Hadd haladjon útján. Két anyja van a férfiunak, az 
egyik anyja édes teje, miből idők folytán a szerelem fakad; másik a hazai föld 
levegője, mi leszáll hozzá s szivébe csókolja első légzését, melyből kigyul a 
honszerelem. 
A leány nem értette e szavakat, mivel Mózes atya vigasztalta s 
annyit felelt rá: 
- Megláthatom még Beregi Miklóst valaha? Óh, de szeretnék 
szolgálója lenni, ugy-e megtürne udvarában? 
A szerzetes nem biztatta a leányt, csak türelemre intette. A leány 
lelki állapotát nem akarta az öröm rohamával sulyosbitani, a kétség és 
reménység jobb gyógyszere lehet lelkének. 
Másnap észrevette, hogy beteg leányt visz, nagyon beteg leányt. A 
rázkodások, miket átélt, nem gyermeknek, nem leánynak valók. 
Ölében vitte már, midőn a bécsi kaput átlépte vele. Dehogy hivott 
volna segitséget magának. Örömmel vitte, örömmel emelte karjain. Nem leányának 
nézte már, hanem hugának, ki szereti öcscsét, a kit öcscse szeret, a ki 
megváltoztatta öcscsét ugy, hogy azt többé vissza nem változtathatja 
senki. 
Az utczákon alig járkált néhány ember. Az emberek a hajnali 
órákban alusznak és a leány beteg volt, sietni kellett a szerzetesnek 
terhével. 
Egy magas ház előtt állott meg vele. Az épület fala sima volt, 
ablakai az utczára nem voltak. A sima falon a kapu fölött volt egy faragvány, 
egyedüli diszités rajta. A faragvány szivet ábrázolt és e ház lakóinak szeretni 
kellett, ha czimerül szivet választ. A faragványt, ha megvizsgáltuk, jelképnek 
találtuk: a Jézus szivének. 
Mózes atya háromszor kopogtatott a ház kapuján. Az ajtó kinyillott 
előttök és becsukódott utánuk. Az első kapu után második kapu következett s 
annak kicsiny vasrostélyán egy szelid fő látszott, mintha ráhajolna. 
Leányok háza volt ez, a hol a beteg leányokat is gyógyitják. Egy 
zárda, melynek falán a Jézus szive volt az őr, belül tiszta lelkek végezték az 
emberi lény legdicsőbb müvészetét, a test és lélek gyógyitását. 
Mózes atya előtt minden ajtó kinyilott ott, vagyis azok az ajtók, 
melyek a Leányok háza templomába vezetett. Ő volt kedvencz szónokuk és az 
egyedüli ember, kit azok szerettek, vagy talán igazabban mondva, nem őt, csak 
szavai gyönyörüségét. 
Most nem pap volt, csak ember. Letette a két kapu között a leányt 
és azt mondá annak a szelid főnek: 
- Testvéreim, vigyétek és ápoljátok: e lány az én leányom. 
A kapu ujra kinyilt, a kolostor felé irányitotta lépéseit. 
A zárdán túl egy vén asszony megszólitá: 
- Főtisztelendő ur, nem vesz almát? 
Hajnalodik. 
Télelőben vagyunk, a jászsági lápok egyik örvényét, mit locsogónak 
hivnak, körül keritik a széleit képező jégkérgen guggoló emberek. A locsogó 
tele van csíkkal, és a láp örvénye sohasem fagy be a viz örvénylésétől. Egy kis 
háborgó tó az a gödör, (locsogó neve, innen ered) millió csíkkal, s ezek a 
fürge, örökösen mozgó állatok nyughatatlanok, pihenéstelenek, mint az emberek 
gondolata, és folyton mozgásban tartják a vizet: ezért nem bir a jégkéreg a láp 
örvényére ráfeküdni. 
Körtealaku kölyök-meredgyüvel meregetik a csíkot az örvényből a 
guggoló emberek, a meredgyübe első meritésre került csík elég s ekkor a 
meredgyü torkára hurkot kötnek s mennek tovább. 
Locsogó több van, emberek is sokan vannak és mindnyájan egy 
irányba mennek. 
A láp közepe táján egy nagy szárazföld terül, Mezősdombnak hivják 
s oda igyekeznek. Ott már vannak emberek, s számuk az érkezőkkel folyton 
szaporodik, mig egyszer egy népes vásárnak tetszik a Mezősdomb, és az emberek a 
deres füvön mezitláb, csupasz lábszáraikkal, czombig felgyürt vászonnadrággal, 
kurta, köldökig érő ingökkel ugy látszanak, mint az ó-kor halászai, a 
milyeneket a templomok falaira látunk festve az evangelium erejével áthatott 
ecsetektől. 
Edzett nép ez. S midőn összeverődnek, ujra leguggolnak, ekkor 
észreveszszük, hogy gyülésre jöttek össze a rejtett helyen, a hol nem hallja a 
szót csak a fejök fölött keringő vércse. A Szabad Földek lakói ezek. Jöttek a 
Jászság berkeiből, a Kis-Kunság homokbuczkáiról. A Nagy-Kunságnak csak füstje 
látszik át a Tiszán, onnan csak egy ember jött elő: Sie Lőrincz. 
Ennek az egynek az üzenetére jöttek elő. 
Sie Lőrincz ott áll középen, s fölolvassa a császári rendeletet, 
mely a Szabad Földeket, hol mindenki szabad birtokos volt és soha jobbágy, 
eladományozta. 
Némán hallgatja mindenki. A szunyogdöngés meghallatszanék, ha nyár 
volna; de midőn a végére ér az olvasásnak, mindenki azt orditja rá: 
- Minek hoztad el, Lőrincz? 
Az nem védi magát, hallgatja a kemény szavakat, tudta hogy mást 
nem várhat. 
De aztán mikor a zúgás egy pillanatra csendesül, harsányan 
kiáltja: 
- Azért hoztam el; tudjátok meg magamtól ez átkozott szót: rabok 
vagyunk. 
Nem ült már senki a földön. A Szabad Földek népei szolgák lesznek? 
Mindenkiben megdermedni készült a vér. 
Hajh! mi volt ennek a tudása, mily kicsiny e mellett hullása az 
Isten mennyköveinek! 
Sie Lőrincz folytatá gyilkos szavait: 
- A Tarnában, a Zagyvában, a Kis-Kunság semlyéneiben ezután szolga 
itatja a lovát. Dézsmát vesznek buzánkból, szőlőnkbűl, bár hordanák el a tüzet 
is a mi földjeinkből. Az ajtókra nem szükséges többé a kilincs, berugja azt 
más, mikor akarja; de ez mind semmi! Fejünk fölött teriti lepedőjét a 
szolgaság, és nem nézünk többé az uszó fellegek közé szabad szemmel, szabad 
szivvel. Az állat nem ember, az ember vezeti az állatot s járomba fogva hajtja 
maga előtt. Most mi viseljük a szolgaság járomát. 
- Beszélj, beszélj! - kiáltozák. 
- Ha az ember szolga, a föld sem szabad. Megszabadultunk a keleti 
ellenségtől, ránk taposott a nyugati. Ez hittestvérünk volna s nem akarja 
tudni, hogy a mi neki fájna, nekünk is fáj. Siralomtemető lesz ezután a 
földünk, mondjátok, fölkeltek-e annak szabadságáért? 
Az emberek között valóságos őrjöngés támadt ez utolsó szavakra, 
mint mikor a méhköpü oldalához rögöt dob valaki. Ebben a szóban mindenki 
megtalálta szükségét, lelke balzsamát. 
Ha csak ez kell ahhoz! Ennyiből áll annak a rettegett helyzetnek a 
megoldása? Mi volt ebben a szóban: Magyarország szabadsága? Tünemény, mibe a 
csíkhalászok szeme nem látott, de érzése mindenkit magával sodort. 
A félmeztelen alakok ugy érezték, mintha valami delejes erő 
szállta volna meg tagjaikat. 
Csak önfeláldozás kell ahhoz, hogy a haza szabad legyen?! Mi akkor 
az élet, az a kedves élet, mely érzi a meleg hatását, virág illatát, árnyék 
hüsét forróságban, tűz hevitését hidegben? Melynek bűvös csókja a szerelem, 
boldogsága a család; a vagyon: tejével, mézével, borával; bánata rövid: mert ha 
fáj valami, ma, holnap, holnapután, évek multán gyógyul; de rab hazában soha! 
Mi akkor a drága élet? Semmi. Micsoda a százak elhullása? Öröme a 
megmaradtaknak, kik szabadon élnek szabad hazában és szivökben élő oszlopot 
emelnek az elhullottaknak. 
Ismét kiabálták: 
- Beszélj, Lőrincz, beszélj tovább. 
Az aztán beszélt nekik mindenféléről, elmondta földjük pusztulását 
is. 
A csíkhalászok azt határozták, hogy ők emberek és az embereknek 
joguk van szabadoknak lenni, szabad hazában. 
Késő estig tartott tanácskozásuk, akkor mindenki fogta meredgyüjét 
s megindultak haza felé. 
A meredgyüből a megfagyott csíkokat visszatöltögették a locsogóba, 
nem volt tovább szükségök, hogy tagadják, hol voltak. A ki ezeken a földeken 
lakik, annak tudnia kell, a mit Sie Lőrincz beszélt és amit az ő gyülésök 
határozott. 
Vitték a veszedelem hirét, egyik csoport felváltotta a másikat és 
hol itt, hol más helyen tartottak gyüléseket s mikorra kitavaszodott, mindenütt 
tudva volt. 
Dal és táncz járta mindenfelé. A császár rendeletét elnevezték 
„vásár levél”-nek. Az öregek összeültek a fiatalokkal és bánatosan dudolták a 
Szabad Földek búsongó nótáját: 
Igaz magyar ősi vérünk. 
A fiatalok tágra nyilt szemmel hallgatták az öregek beszédjét a 
magyar előidőkről. Mennyi dicsőség van abban! E nép hitét nem zuzták össze a 
csapások, nem tört össze reménysége. Az öregek aztán elbeszélték, hogy ezután 
nem azé lesz a föld, a ki szántja, hanem idegen lovagoké, és robot lesz itt is. 
A fiatalok erre kijelentették, hogy ők azt nem türik és mintha nem a halál felé 
készülődnének, vigan énekelték kedves nótájukat a fényes ruhákról, mit a 
harcztéren viselnek, az otthoni rideg egyszerüek helyett: 
Tubám, te is járd meg! 
Nem marasztottak senkit a lányok, mindenki készült. Hova? Mikor? 
Senki sem tudta. 
A Nagy-Kunságon égett a föld; a Szabad Földek többi részein, égett 
a sziv. 
A magyar föld népének szabadság hajnala volt ez, nemes és dicső 
vágyakkal. Fegyverök a fokosokon, csákányokon kivül nem volt semmi, vezérök, 
vezetőjük senki sem. 
Sie Lőrincz maga sem volt egyéb, egy üzött vadnál, a kit erdőjébűl 
kizavartak. 
De ez a vad keserüen tudott panaszkodni s panaszának rettenetes 
igazságát magyarázta mindenütt, a merre járt. 
Panasza telve volt gyülölettel, telve volt szeretettel. Nem a 
saját javát akarta visszaszerezni, ez sohasem fordult meg elméjében. A Szabad 
Földek lakóinak elnyomásáról beszélt, s vándor lett, egyik határból a másikba 
csatangolt, fölkereste kunyhójukban az embereket, a hol mindenütt szivesen 
látták; mert beszélt a szabadságról és a kunyhók lakói megértették. 
Éveken keresztül tartott ez igy: a hegyaljai kapások, a szabad 
hajduk, a Tiszavidék Szigetig, a bihari cserjések lakói ismerték már; mindenütt 
égett valami utána, mikor eltávozott, tovább haladva másik tájra. 
A vakondok működése volt ez; de ez a vakondok látott és bútól 
aszott szeme világitott. A vakondok a föld alatt túr; a pórok szövetséget 
kötöttek a haza fölszabaditására és földalatti művet alkottak, mert az ország 
nagyjaitól észre nem véve készült az egyetlen eszményért, a haza 
szabadságáért. 
Beregi Miklós mindezeket tudta, mindezeket látta. Gyermekjátéknak 
tünt föl előtte az elnyomottak terve; ártatlannak tartotta nemes eszményiségét. 
Sie Lőrinczczel többször találkozott ez idő alatt, intette a veszedelmes játék 
következményeire. 
Hanem azt nem lehetett eltériteni utjáról. Hitt és rajongott. A 
vasember fokonként érezte, hogy őtet is magával ragadja az a szenvedély, mely 
Sie Lőrinczet lelkesiti; különben életének hajnalán ő is élvezte a szabadságot, 
mely a szűk falu és a szabad legeltetés között található. 
Ennyit élt át a nép szabadosságából, sem több, sem kevesebb nem 
volt nála az alap; a vén emberek regéi, apja példái lelkesitették ugyan, 
kicsinykorában kardot faragott; de ez csak maghintő, és talán kicsinynek tünik 
föl. Ám legyen az kicsiny és legyenek, a kik hiszik az átváltozhatás 
alakulását, mi az élet hajnalát, az emberi jövő gyökerének tartjuk, mely a 
faj-erőből csirádzik és a körülmények bár eltérithetik utjából hajlamait; de 
nem cserélhetik ki, ha az ős talaj nem korcs. 
Beregi Miklós életútja is más irányba térült. Mit gondolt ő a 
hazával, verekedett, mint katonához illik, ügyessé, rettenthetetlenné vált s 
azt hivé: a császár iránti hűségében benne foglaltatik összes emberi 
kötelessége. 
Szerelmének feldulása után lobbant föl benne a szunnyadó fajerő, 
mit életének hajnalából vitt; a gyökérből a hazaszeretet lombja kezdett 
fejlődni s lelkesedve találta meg Lipót ama szavaira: „A hűség tartja fönn a 
trónokat” a választ: „Hűség a hazához tartja fönn a nemzetet.” 
E két rokonmondásban található a testvérisülés titka. A titok 
egyik kulcsa a nemzetek sorsát intézők kezében van; a másik a nemzetekben. 
Beregi Miklós észrevette, hogy az egyik kulcsot Lipót tanácsosai 
folyóba dobták és nem azok fogják onnan kihalászni. 
Utálata a Szabad Földek pusztitói ellen pedig folytonosan nőtt, 
minek okául azt is tarthatjuk: hogy Pumilló seregének egy részét Bécsbe 
rendelték állomásra. 
A katonák, a tisztek, prédával tele zsebbel érkeztek az élveket 
nyujtó székvárosba. 
Beszédjök tele volt dicsekedéssel, a polgárok pedig 
visszaemlékeztek amaz időre, mikor a Nagy-Kunság lakosainak fölkonczolása oly 
izgalmat okozott közöttük, visszafeleseltek a hősöknek és szemökre hányták 
gyávaságukat. 
Ebből aztán furcsa állapotok származtak. 
A zsoldosok a csapszékekben összeverekedtek a kocsisokkal, 
timárlegényekkel, a csapszékeket járó mindenféle népséggel, s hol a zsoldosok, 
hol azok voltak a győzők. 
Megtorlandók a mindenütt ellenük irányult ellenszenvet, a 
zsoldosok elhatározták, hogy tömegesebben kérnek engedelmet a 
künnmaradásra. 
Hanem a csapszékek vendégei átláttak tervükön, és jobb alkalomra 
várva, leginkább szó nélkül távoztak. 
Durva, tudatlan katonák voltak e zsoldosok, söpredéke az emberi 
salaknak, kiket a vasfegyelem, a botozás és agyonlövetés félelme tartott 
rendben; a tisztek azonban elnézték, ha polgárokkal verekedtek, sőt 
eltagadtatták velük tetteiket, s kidobták a tetten kapott bünöst a törvény 
kegyetlenségeinek, mely irgalmat ekkor nem ösmert. 
A külváros egyik népmulatójában különösen föltünő számban jelentek 
meg a zsoldosok. Az a hely volt ez, hol a timárlegények győztek. Egy roppant 
födött terem, melyet tulajdonosa egyetlen ajtóval látott el, hogy jobban 
ellenőrizhesse rossz fizető vendégeit. 
Az ajtót elállották a zsoldosok, itt aztán kedvök szerint 
öldöstek, és a csapszékeseket ezekután, rémületbe ejtették. Hiába volt a 
panasz, hiába voltak a fölszólamlások, nem hallgatta meg senki; a nép ezt 
látva, hallgatott, a kocsisok, timárlegények keresni kezdték a zsoldosok 
barátságát. 
Csak Korn apó tartotta magát erősen. Kijelentette: inkább kész 
becsukni a jóhirü Zöldfa kapuját, mig e katonaság a székvárosban állomásozik; 
de ő nem türi annak tisztjeit korcsmájában. 
Tiltakozása hiábavalónak látszott. A Pumilló-sereg tisztjei jártak 
vendéglőjébe és midőn Korn apó egy tisztet közülök ekként tisztelt meg: 
- Uram! okádja ki boromat gyomrából, borom nem mészárosoknak 
való! 
A tiszt megigérte, hogy szivét kardja hegyére veszi; Korn apó 
pedig szeretett volna még tovább is utálni a szivével, fölkereste Beregi 
Miklóst s elmondá a tiszt fenyegetését. 
Beregi Miklós akkor nap meglátogatta a parancsnokot, és tudatá 
vele, hogy a Pumilló-féle tiszteket nem türi ott, hová ő és a testőrök 
járnak. 
A parancsnok nagyot nézett és eltiltotta a tiszteket az odavaló 
járástól a nélkül, hogy okát kérdezte volna. 
A Zöldfa vendégei mulathattak a régi, megszokott családias körben, 
Korn apó nem duzzogott tovább. 
Mindamellett ugy látszott: Korn apó fejét valami különös gond 
nyomja, mely szokatlan olyan koponyában mint az övé, minek rejtek-kamarája 
nincs; nyitott, mint a széttárt könyv. 
Tarkóját gyakran vakarta, aligha érezte magát jól gondolataival: 
mert ebéd alatt oda fordult feleségéhez e különös szavakkal: 
- Fannikám! Te mindig hizol, bizonyosan boldog vagy, miben nekem 
nagy örömöm telik! Nem tudod? Alkalmaznának-e engem börtönőrnek legalább három 
napig? Azt mondják: a börtönőrök száján láthatatlan lakat nő; igen szeretném ha 
olyan lakattal birnék. 
- Talán valami bűnöd van? Miért nem gyónod meg, kedves 
Albert? 
Korn apó nagyot csuklott a válaszra, s mintha megbánta volna 
szavait, helyreigazitá. 
- Igen, én ma is a régi kedves Albert vagyok előtted, Fannikám. Ha 
még egyszer panaszkodom: juttasd eszembe a gyóntató papot. 
Ebéd után egyedül maradt és a konyhába kiáltott: 
- Itt van, Bábi néni? 
Az öreg asszony vén fogaival, éppen egy pulykaczombbal vesződött, 
a kiáltásra letette a remek sültet, száját kötényéhez törülte s csak azután 
felelt. 
- Itt vagyok, Korn ur! Parancsoljon. 
- Jöjjön be, Bábi néni, almájára ismét panasz van. 
Az öregasszony zsörtölődve tette be az ajtót, mit Korn apó azonnal 
becsukott utána. 
- Nincs igazsága, Korn ur. Almám kitünő, maga nem is szokott almát 
enni s miért csufol meg cselédjei előtt. 
Korn apó összehuzta szemöldökét. 
- Bábi néni, nekem nagyon keserü almát hozott tegnapelőtt. 
- Ah! Korn ur, tévedt. Tegnapelőtt almát sem hoztam, csak azt a jó 
hirt, a miért sapkáját is földhöz verte örömében. 
- Jobb lett volna a fejemet vágni földhöz, a sapka helyett. 
- Ugyan már, Korn ur. 
- Igen, Bábi néni. Az a hir volt a keserü alma. 
- Még is nagyon örült hallatára. 
- Most pedig, majd megbolondulok. 
Az öreg asszony siráshoz akart fogni a kemény panaszra. 
- Korn ur, maga igazságtalan. 
- Bábi néni ne sirjon! Ilyen korban a sirás olyan, mintha repedt 
hegedü zöngene. 
- Maga sem valami szép, Korn ur, ha én rút vagyok. 
- De a férfiakat sohasem égetik meg. 
- Pedig bőven rászolgálnak. 
- A vén asszonyokat ám megégetik. 
- Igen, ha boszorkányok. 
- Maga is vénasszony. 
- De almát áruló kofa. 
- Mig rá nem fogják, hogy boszorkány. 
- Ki fogná reám, Korn ur? Ösmernek engem a város urai is, és maga 
miért káromol? Sohasem követtem el semmi gyanusat. 
- Elég gyanu az, ha egy vénasszony keresetéből félretesz naponkint 
néhány pénzt egy fiatalabb tisztnek. 
- Oh, Korn ur, maga rossznyelvü. 
- Mindjárt megtudja, Bábi néni, rossz vagyok-e. Elösmeri, hogy 
maga hozta azt a hirt hozzám, mintha a zárdában Miklós uraságnak a menyasszonya 
volna, a kit Mózes atya ölében odavitt? 
- Elösmerem. Régen történt már az; de engem sokszor bebocsátanak a 
zárda kapuján és sohasem fecsegtem senkinek arról, a mit ott láttam. 
- De nekem fecsegett. 
- Maga bizott meg vele. Mikor legutóljára ott voltam a két kapu 
között, bent volt Mózes atya is, a belső kapu rostélyán beszélgetett azzal a 
leánynyal, kit oda vitt. A leányra ráismertem; pedig nagyon megszépült, mióta 
Mózes atya ölében láttam, akkor aligha beteg nem volt. Jól hallottam, midőn a 
leány kérdé: „Tudja már Miklós, hogy itt vagyok?” - Korn ur! Én ennyit mondtam 
el magának s ez talán nem bűn? 
- Rettenetes vétek, Bábi néni. Magát máglyára viheti. 
- Ah! miket beszél, maga csak tréfál. 
- Nem tréfálok. Ugy-e nem kivánja fejem legördülését. 
- Éljen soká, Korn ur. 
- Én sem óhajtom, hogy maga pecsenyévé váljék; de mi ezzel egy 
nagy titkot árulhatunk el. 
- Miként árulnók el? 
- Azzal, hogy tudjuk a titkot. 
- Olyan veszedelmes az? 
- Igen: államtitok! 
- Ahhoz már nem értek, nem tudom, hol terem, hol főzik. Én almát 
szoktam szedni a fájáról s nem államtitkokat. 
- Tudja, kicsoda az a leány? 
- Csak gyanitottam. 
- Az a leány Rákóczi Ferencz magyar herczeg felesége. 
- Ugyan, Korn ur! Hiszen annak a felesége Hessenből való 
herczegnő, ez pedig leány. 
- Igen ám, de ez az igazi felesége és azt beszélik, hogy csak 
akkor lesz király, ha ezt elviheti Bécsből. 
- Óh, ezek a magyarok! Mindig királyokat nevelnek. Hallottam az 
utczán, hogy Rákóczi herczeg is király akar lenni. A mi uraink nem olyanok, 
szépen meglapulnak a császári kegy mellett és hiznak. 
- Nos? a mi uraink meg akarják akadályozni, hogy Rákóczi király 
legyen, azért hozták ide a feleségét és ebben Mózes atya segitségével éltek; 
miután pedig mi tudjuk, hogy itt van s ha ezt elbeszéljük, az én fejem legördül 
a nyakamról, magára, Bábi néni, ráfogják a boszorkányságot és megsütik, mint a 
tyukot. 
- Korn ur, én sohasem szólok egy szót sem róla. 
- Én sem szólok, Bábi néni. 
- És akkor nem lesz semmi bántódásom? 
- Nekem sem lesz. 
- Tehát hallgatok. 
- Ugy lesz. Minden nap látjuk egymást. Erről nekem is eszembe jut 
a veszedelem, Bábi néninek is; most pedig menjen és folytassa az evést, a 
pulykahus izletes és melegen való fogyasztása hosszu életet nyujt. 
Az öreg asszony visszaczammogott a konyhába és Korn apó 
megkönnyebbülten sóhajtotta: 
- Erre szükségem van. Az öreg Bábi hallgatni fog és olyan 
figyelmeztetőm lesz a háznál, mint a hol óra nincs: a kakas. Otromba hazugság 
volt a Rákóczi meséje a leányról, egy szó sem igaz belőle; magam pedig ezek 
után megtarthatom adott szavam, mely jobban nehezedik rám a császári 
parancsnál. 
Korn apónak a titoktartás sohasem volt mestersége, a titoktartás 
pedig rendesen olyat takar, mely tiltja a nyiltságot: ezért keresett 
segédeszközöket. 
És Mózes atya szavát vette. Furcsa állapotba jutott 
fölfedezésével. Midőn az öreg asszony elmondá, a miket látott és hallott, azt 
hitték, hogy csokorról és koszoruról kell gondolkozniok; de Korn apónak mégis 
feltünt Mózes atya titokzatos szereplése és mielőtt Beregi Miklóssal közölte 
volna Mózes atyának ezt a dolgát, meglátogatta a szerzetest s egyenesen arról 
kezdett beszélni, a miért fölkereste. 
- Szent atyám! Az öreg Borbála, ki almát árul, egy hirt hozott 
hozzám, és ugy gondolom: Miklós urnak, Sie Lőrincznek, nagy örömet szerzek 
vele, ha tudatom, a mit az öreg asszony mondott, mert az a leány csak Sie Ágnes 
lehet, senki más. 
Mózes atya megkérdezte, mi hireket vitt az öreg asszony és Korn 
apó nagy részletességgel beszélte el a kofa előadása nyomán. 
- Mint fog örülni Miklós ur, ha megtudja, hogy Sie Ágnes nem halt 
meg. 
Mózes atya komolyan a szeme közé nézett Korn apónak és szomoruan 
mondá: 
- Öreg barátom, nem akarom, hogy öcsém tudja, mit ön el akar neki 
mondani. Legszentebb érzelmeimet nyügözöm le ezzel: testvérem, bajtársam, 
barátom ő nekem és ellenségének tünöm fel. Ne higyje ezt lelkében egy 
pillanatig se. Vén ember vagyok, ön még ifju ember hozzám képest; a vénség 
mohája ül fejemen, a kétség, tehetetlenség, bizonytalanság gazdálkodik bennem, 
életszerepem ködös, a mibe nem minden szem lát. Mi vagyok én itt? Egy ügynök, 
egy köpönyeg, vagy mondjunk szebb nevet, egy vitorla. A farizeusok kétszinüek 
valának, én százszinüt játszom, mint a farsangok bohózói s ebben van életem 
rendkivülisége. Harczban állok mindenkivel és a város legbékésebb papjának 
tartanak. Védtem hitemet és e réven kerestem a kapcsot hazám és koronázott 
királyának népe között. A népek érzelmei találkoztak; de a császári kormány 
tagjai, undok kapzsiságukban hajtóvadászatot tartanak hazám nagyjaira s öldösni 
hagyják katonáiktól a magyar népet. Én védek itt minden magyar érdeket. 
Kijátszom, megsemmisitem számtalanszor a hatalmasok terveit, kik nem tudják 
megtörni befolyásomat, mely a császárnak irányomban érző állhatos szeretetében 
rejlik... Nekem nem kell kincs, sem vagyon. A mennyi szükséges, bőven van. 
Harczos található Magyarországnak minden pontján, a hol emberek élnek, de 
kegyencz csak egy van közülök: magam. És mig itt leszek, a magyarok 
megsemmisitését nem vihetik keresztül, a csapások, miket ellene intéznek, nem 
zudulnak rá teljességökben, mert ágait kitördelem. Egy harcz, a mit folytatok, 
jutalma: irigység, rágalom; az én édes, bűvös-bájos álmom: hogy hazámnak 
érdekében hasznosan szolgálhatok. Hatalmam: a császár kegye; erőm: ügyes 
szereplésem. És mindezekután fegyverem, a becsület, az odaadás, a hősiesség 
megtestesülése: Miklós öcsém... Nekem legjobban érdekemben áll szeretni őt, 
tiszteletreméltó Korn barátom. Bukása talán az én bukásom is. Ha most már ön 
megmondja, a mit én jónak láttam eltitkolni előtte, kiragadhatja magát 
mellőlem, s leszárnyalva maradok egyedül. Akarja e csapást reám mérni? 
Korn apó, mig Mózes atya beszélt, a földet nézte volna és a czella 
pallóját látta. Midőn a szerzetes elvégezte beszédjét, szemei az eget keresték 
és a menyezet szürke mezőjében tévelyegtek. Egy csokor és egy koszoru, Korn ur 
és Bábi néni karonfogva, a menyegző az ő kedvenczökkel, annak boldogsága azzal, 
a kit szeret - mind füstbe vész? 
Korn apó nem látott tisztán a szerzetes beszédjébe és 
igazságtalanságot talált benne; ezt pedig eltitkolni egyértelmü volt nála a 
lehetetlenséggel. 
A hosszu és mély értelmü beszédre röviden akart felelni: 
- Szent atyám, Miklós ur szereti azt a leányt! 
Azt hitte: ezzel halomra dönt minden érvet, mit a szerzetes 
fölhozott: mert Korn apó is szerelmes volt egykor egy rövid ideig. Szerelme 
érvényesült, a visszaemlékezések nagyságai most elébe tódultak. 
- Ez a baj, Korn barátom. 
- Talán kicsinyli a szerelmet, vagy kicsinyli a leányt, hogy 
szegény? Szent atyám, nékem meghalt egyik leányom és odaadom vagyonom felét 
részére hozományául. 
- Nincs arra szükség, tiszteletre méltó barátom. A szerelmet nem 
kicsinylem, az sohasem lehet kisebb és nagyobb. A leány szegénysége nem 
akadály, a mi hegyeink között csak feleség kell s ha onnan a férfiu fényes 
palotákba jut, feleségével osztja vagyonát, dicsőségét; de nem akarom ma még, 
hogy öcsém főkötőben imádja bálványát. 
- Szent atyám, nem tudja, mi a szerelem. 
Mózes atya megfogta Korn apó kezét. 
- Barátom! Igérje meg, hogy titkát nem árulja el öcsémnek, mig a 
császár él. Akkor megtudja, ösmerem-e a szerelmet, vagy legalább tudom-e annak 
nagyságát tisztelni. 
Korn apó megigérte; de a titoktartás, miután ösmeretlen szokás 
volt előtte, mint előbb is mondottuk, erősséget keresett magának önnön 
kisértései ellensulyozására, a vén kofa ijedtségében. 
A tanácsos ur. 
Németujhely községházának tanácstermében a tanácsosok élénken 
vitáznak. 
E tanácsosok egyszerü polgárok, azok közül, kiknek családjuk 
legalább száz év óta él a városban és emeletes házzal birtak a főtéren. Ha e 
föltételeknek megfelelt a polgár, azok képesitették a tanácsosság elnyerésére 
és nem kérdte azontul senki, milyen mesterséget folytatnak otthon. 
A magyarországi állapotokról beszélnek, közöttük ott van az a 
tanácsos is, a kinek Mózes atyával ama szomoru estén találkozása volt a 
németujhelyi temetőben, a ki Pumilló Salvator ezredes halálát hatóságának 
bejelentette. 
Följelentéseért nem itélhető el. E tanácsosok esküjében a 
következő tétel foglaltatik: „Nem titkolom el, a mi tudomásomra jut, vagy 
látom, hogy abból valakinek kára származik.” 
Pumilló Salvatornak kára származott és a tanácsos a kár 
bejelentésében csak esküjéhez maradt hű. 
Ma első tanácsosa a városnak, tekintélye a községben nagy, a 
tanácsüléseken elnököl s otthon: bőrt cserzenek munkásai, mely üzlet kitünőbben 
jövedelmez a tanácsosságnál. 
Különben a kisebb városi tanácsosság mindenkor legmagasabb állás 
volt a polgár előtt, a mit elérhet, a mi tanácsosunk előmenetelében nagy 
segitség volt mestersége, mert nyers bőrökért és a már kész bőrök szállitásával 
messze földekre eljárt s müveltsége, tapasztalata fejlődött. 
Most is ő viszi a szót: 
- Bizony mondom, nem helyes, hogy községünkbe hordják a fogoly 
magyar urakat. A magyar határ nem messze van tőlünk és a magyarok egyszer 
rajtunk ütnek, kik semmiben sem vagyunk részesek. 
Egy fiatalabb tanácsos válaszolt szavaira. 
- A bizony hiba és csodálatos, hogy a magyar urakat rendesen azzal 
vádolják: hogy királyok akarnak lenni. Mint mondják, a mostani fogoly Rákóczi 
Ferencz: herczeg. Keveselvén ezt, többre vágyik; sokat akar s elveszitheti a 
kevesebbet. Legjobb lenne ránk nézve, ha elszöknék börtönéből, pörét már 
letárgyalták és a gyászos kivégzések fájdalmas hatással vannak 
lakosainkra. 
- Azt hiába reméljük. A magyar urak rendkivül elteltek 
igazságukban és ülik a börtönt hatalmas megadással. Hisznek és biznak. 
- S mindig csalódnak. 
- Ugy van. Ez jellemvonásuk. 
- Kár olyan félelmesnek tartani őket. 
- Ugyanazt tartom. A magyar urak lázadása egyik oka mindig a 
törökök biztatása volt, a gyanu is mindig igy irányult. Ma már másként van, és 
Rákóczi jó katolikus. 
- A magyar urak pedig hivek az osztrák uralkodóházhoz. 
- Néhánya kivételével, hűségben telhetetlenek. 
- Az urak lázadásától nem kell többé tartanunk. 
- Attól nem. Magyarországon a pórok kezdik ezután a lázadást. 
- A nép? 
- Igen! a nép. 
- Ha ez igy van, nagy erőre vall. Ott, a hol a nép szabadságért 
rajong, oly erő lobog, mit kiirtani nem lehet, valamint nem lehet a 
földszinéről elseperni a füpázsitot. 
- Ezért szeretném, ha Rákóczi megszöknék börtönéből. 
- Nem bizom hozzá, a papok örökösen járnak, kelnek körülötte: 
aligha temetést nem éreznek. 
- Én is láttam egy papot, ez félelmesebb a többinél, mert láttam 
őt ölni, olyan embert, ki nem közönséges tiszt volt, még sem származott a 
papnak semmi különösebb baja utána. 
- Bárcsak megszöktetné. 
- Örülnék rajta. Nézze csak, fiatal tanácsos barátom: lovag jön, 
aligha ez nem hordja ezután a felsőbb parancsokat, a mi közel állónak jelzi a 
veszedelmet. 
A párbeszédnek ez esemény következtében vége szakadt, a tanácsosok 
a lovagot nézték az ablakon keresztül. 
A lovag leugrott lováról, egyenesen a palota kapujának tartott, 
mely megnyillott előtte. 
A palota ügyelője már alighanem ösmerte, mert mély tisztelettel 
hajlongott. 
A lovag Beregi Miklós volt, ki ösmerte a palota ama részét, hol a 
börtönök voltak, és kemény léptekkel haladt föl a lépcsőn a terem felé, a 
honnan egykor Zrinyi Pétert s Frangepán Kristófot kisérte Mózes atya utolsó 
utjára. 
Itt ült a fogoly Rákóczi Ferencz. A XVI-ik század magyar főuri 
családjai között az ő családja foglalta el a legelső helyet, s az élő családok 
közül egyetlen magyar főur, kinek apja, nagyapja fejedelmi széken ült, a 
leggazdagabb valamennyi között, bár örökölt vagyonának felét, leánytestvérének 
volt kénytelen általadni hosszabb perlekedés után. 
Beregi Miklós, midőn börtönébe lépett, Rákóczi mint ismerősét 
üdvözölte. 
A herczeg fiatal, alig huszonöt éves ember volt, nevelése osztrák 
czélok szerint történt. 
Volt ugyanis egy erős jellemvonása a magyar természetnek: a 
nagyjaival elkövetett méltatlanságoknak közös érzése. Ez az érzelem nála 
nemzedékre szállott, majd a rokonszenves hagyományokban kiszélesült. 
Az osztrák birodalom megalapitásának eszméjében ismerve volt e 
jellemvonás és számitott rá. 
Rákóczi Ferencz a magyar nemzet szemében magyar herczeg volt: mert 
elődjei fejedelmi trónon ültek és hős anyjának magyar dicsőségét, hányatott 
sorsát ismerték az egész országban és anyjának ez öröksége vezéri helyet 
biztositott fia számára a nemzet életében. 
Beregi Miklóst e szavakkal fogadá: 
- Mi jót hozott számomra, vitéz uram? 
- Magamat, fenség. 
- E szerint a császárnál nem birta Mózes atya kieszközölni 
szabadságomat? 
- Elég az, ha én engedelmet nyertem meglátogatására. 
- A császár tudja, hogy nálam van? 
- Ő tőle szoktam kérni távozásomra az engedelmet. 
- Mózes atya mit üzent? 
- Hogy szökjék. 
- Azt nem tehetem, én maradok. 
- Nem jó határozat. A börtönből vérpadra vezet egyik ut, a másik a 
szabadság felé. 
- Odakünt mi lenne szerepem? 
- A legdicsőbb, mit ember magának óhajthat: szabadsághős 
szerepe. 
- Azt hiszi, haczra tudnám kelteni a magyar nemességet? 
- Azt nem. A magyar nemesség aligha lázitható fel, de magával 
sodorja a nép, ha megkezdi a szabadságharczot. 
- A nép, miféle nép? 
- A szegény nép, mely a magyarok között egyedül áll, 
milliókból. 
- Mit szólnának az uri rendek? 
- Ha kibontva látja a zászlót, azok is mennek, elébb utánuk, 
később elébök; ez a természet rendje; a csatalovat zablája irányitja, a népet 
vezetői. 
- Szép álom, melynek aligha lesz ébredése. 
- Közel látom az álom ébredését. Én a császárt szolgálom, de nem 
kevés időt töltöttem a mult években a magyar nép között is. Ott tanultam a 
magyar történelmet és a népben látom a hazát fenntartó erőt. 
- Ön jeles katona, bir mindennel, mi a vezérséghez szükséges, 
miért nem áll élére nemzetének? Szebb ott halni, mint szolgamódra élni 
ellenségek között. 
- Azért: mert második Dózsa Györgyöt látnának bennem: régi ösmert 
nevünk nincs. Ezt nem én mondom, a bátyám állitja s igazsága van. Én 
megcsinálom a forradalmat, de annak egy nagy nevü vezérre van szüksége, a 
milyennel fenséged bir. Van erőm, nincs nagyravágyásom. Nekem nincs szükségem 
semmire. A sikert a népnek adnám, magamnak nem tartanék meg semmit. 
- Nagy és jó szive van. Ha mégis ön vezetné a magyar 
szabadságharczot, mint jó katona, hogy vélné azt szerencsés kimenetelünek? Mily 
erők főbb kihasználása vinné azt diadalra? 
- Elmondok a magyar történelemből egy elfelejtett jelenséget a 
következőkben: Magyarország királyai közül a legnagyobb király, Mátyás, nagy 
erejét a népben találta. Volt-e valaha jobb királya a magyarnak? Volt-e 
fényesebb a nemesség, mint akkor? ő alapitotta a fekete sereget, ezzel a pórnak 
is alkalmat nyujtott arra, hogy fegyvert foghasson hazája védelmére, s annak 
dicsőségéből részt vegyen. E sereg előtt mindenki meglapulva hajtotta le pártos 
fejét és hódolt királyának, kinek jó szeme vala: rög között keresgélt és 
gyöngyöt talált. Halála után mindenki a sereg romlására tört, mig végre 
polyvaként szétszórták. A nép előtt ennek megsemmisitésével beborult minden, 
egy kis fény maradt csupán elméjében: a fekete sereg dicsősége. E fény vonzott, 
s a nép vérbe fuladt; de mig vér csereg ereiben, addig visszatér a régi idők 
emlékéhez, s szabad hazának, szabad lakója óhajt lenni. Hazám szabadságát a nép 
általános fölkelésében látom biztositva. 
- Hogy ajánlhat ilyet egy császári tiszt, a ki a föltétlen hatalom 
személyesitőjének védője? 
- Az a kérdés, keressük-e az igazságot, mely sikerre vezet? A pápa 
azért nagy, mert koldusokért imádkozik; minden hit atyja az ember szeretetét 
irta vallása lapjaira, minden győzelem csak akkor győzelem, ha a kiomlott 
vércseppek szabadság fájának gyökerét öntözik; minden halottnak elröppenő lelke 
egy darab, a szabadság eszméjének épületéhez. Ha ez nem igy van, akkor a holtak 
utolsó sóhajai átkot hörögnek; a zászló ámitó rongy, az érzelmeket sodró 
jelszavak hazugságok; a hálaadó ima: bűn. Egy nemzet szabaditójának mindenkit 
egyenlően kell szeretni, hogy erőssé legyen hatalmában a millió szivek harczra 
kész tüzén. 
- Az igazságban van a czélszerüség? 
- A szerencse is. Egyszerü, nyers katona vagyok, ki fölmelegszik 
most már, a honszerelem alvó parázsánál is. Egyetlen kornak a hőse sem 
működhetik a nélkül, hogy környezetével alkura ne lépjen, hacsak saját erejével 
nem tapos utat magának. Ugy tudom a bátyámtól: fenségednek czélja a magyar 
szabadság vezérének lenni. Üdvözlöm, de ugy viheti diadalra, ha annak 
szerencséjében ember és nemzet részesül. 
- A nép fellázitásához nincsenek embereim. 
- Oda nem szükséges izgató, a nép izgatott. Látná falvaikat, 
melyek kalásztenger gyürüjéből emelkedtek ki, mint a gyürü köve, kifosztva, 
romba dőlve, a mint hamvaik füstölögnek! Ha kihülnek a hamvak, a szél hátra 
veszi pernyéjét, szétszórja a dudvát termő földeken, mit eke régen nem 
szelidit. A lakosság sok helyről elbujdosott, sok helyen otthon öldösték le. Az 
egykor buzával tölt vermek az ürességtől bedőltek. Telve van siralommal régen 
minden napja a magyar népnek s vak remény hinni többé másban, mint saját 
erejében. 
- Koldus néptől várni sem szabad több áldozatot. 
- Csakhogy koldus nép nincs. Éhes, rongyos, üldözött lehet, de 
koldus nem, mert a szivek mindig gazdagok, csordultig telve nemes lánggal. A 
nép kitüzi a zászlót magától, fenséged szerepe következik azután. 
- Mózes atya is ekképen beszélt, s valóban aligha, ez nem lesz 
végzetem. 
- Jól mondja. Vén ember ő, gazdag tapasztalattal, fenségednek ez a 
végzete. Ha itt marad, elébb-utóbb életét veszti, ha bármely részére buvik a 
világnak, ott a magyarok kutatják fel kiknek vezérre van szükségük. Itt 
gyülölet, veszedelem és halál; ott szeretet, dicsőség és babér. 
- És mondja, vitéz ur, az európai hatalmasoknál biztosan lesz 
pártfogóm? 
- Mózes bátyám ezt is elrendezte. A franczia nagykövetségnél van 
Iszály barátom, rendkivül ügyes, jeles ember. 
- Bizhatom benne? 
- Bizhatik, mert ő csak engemet szeret a világon s kérésemre 
mindenre hajlandó. 
- Jó, tehát elfogadom a vezérséget, ha arra a magyar nép felhiv. 
Ha azt az utat jelölte ki számomra végzetem, megindulok rajta. 
A komor börtönfalak talán az egykor halálra indulók utolsó 
óhajtásait hallották e szavakban. 
Elképzelhetetlen néma erő hajtja a vaksors kerekét: a bakó, vagy a 
népek nemtője tartja kezét némely főn s egy csapás: legördülhet e fej; egy csók 
és kitör isteni utja felé, hatalmas elmével. 
Ki magyarázza ezt meg? A szivek és lelkek magyarázója! Virágos 
kertjében ül a leány, szeme les, szive vár valakit. Ketten közelitenek hozzá: 
egyik viszi az élet mézét, a szerelmet; másik viszi az érdek mérlegét. A leány 
tudná, kit válaszszon s attól függ boldogsága: az a láthatatlan kéz védi-e, 
mely boldogságot oszt? Álmok valósága, ébrenlét szemfedője keringőznek egymás 
felett, együtt futnak préda után és a préda: pálmája a győzőnek, - dicsőséggel 
vagy sározva azon a mezőn, mit az életnek a vaksors kiterít. 
A börtönben egyetlen szék és egy durva imazsámoly volt. A vasember 
leült az imazsámolyra és nyugodtan mondá: 
- Ma éjjel itt hagyjuk a börtönt. 
Rákóczi meglepődve kérdé: 
- Lehetséges ily gyorsasággal? 
- Csak igy lehetséges. 
- Megvallom: Mózes atya bár biztatott, de én nem hittem, hogy 
képes legyen ily hamar megkisérleni a szökést. 
- Azért küldött engem. 
- Önt? kinek oly sok dicső tettét emlitik a katonanövendékek 
előtt, a kiről a bécsi nép közmondásban mondja: „Lipót alhatik, a vasember 
kakas éberséggel őrzi.” 
- Azt hiszem, fenségedet is átviszem a magyar határon. 
- De elveszitheti érettem jövőjét. 
- Legyen nyugodt a felől, a császár öregszik, s nem óhajt több 
vérpadot látni álmaiban; az én jövőmet homály fedi; de a cselszövésektől nem 
félek, a császár megszokott és a megszokott ebet nem verik el. 
- De mi történik a börtönőrökkel, vagy a parancsnokkal? 
- Bizonyosan bünbakot szereznek közülök. A kormánytanács 
tajtékozni fog dühében, ha a szökést megtudja és senki sem lehet biztos 
boszujuktól, kivéve azokat, kik a császár környezetéhez tartoznak. A császár 
nem tür ellenkezést, a hol családapa és e család környezete. Sokszor fejökhöz 
verte azt az elvét: hogy a kormánytanács müködésének ott a nagy birodalom, 
környezete közé ne dugják orrukat, mert nem lesz oka, ha valaki leszeli. 
- És hová megyünk? 
- Lengyelországba. Én kisérője leszek, mig a Magas Tátra biztos 
völgyeibe érkezik. A magyar nép mindenütt elkészitette az utat, őrizni, védni 
fogja. Van egy ember, kinek nagy oka van rá, hogy egykor vezére legyen fenséged 
és dajka gondosságával fogja utját egyengetni. 
- Köszönöm, barátom. Ön is ott lesz, a vasember: akkor biztos az 
ut. Ki az az ember, a ki velem jön? 
- Sie Lőrincz. Ott vár bennünket a város kapuján tul és behozza a 
lovat még ma, a melyikre fenség fog ülni. 
Beregi Miklós estefelé jött ki Rákóczi börtönéből, elővezetteté 
lovát és azt mondá a parancsnoknak: 
- Ma este eljövök még a fogolyhoz, vigyen hozzá be egy öltözet 
katonaruhát, ugy látszik, kedve van katonásdit játszani. 
A parancsnok utána nézett a lovagnak, vén katona volt már és 
boszusan dörmögé: 
- Nem értem a dolgot; de nem is kutatom. A magas lovag császári 
parancscsal bir, mely kimondja, hogy a lovag tetteit semmiben sem akadályozzuk. 
Hódolattal engedelmeskedem: mert ez a foglyot vagy megöleti, vagy megszabaditja 
és én egyikről sem akarok tudni semmit. A ruhát beküldöm, helyökre állitom az 
őröket, az őrök tisztjét kirendelem, és alszom nyugodtan. 
Beregi Miklóst már a főtéren várta Sie Lőrincz a lóval. 
Esteledett. A járókelők fogytak, vizet vivő lányok pajzán kaczagása deritette a 
főtér mogorvaságát, s ezeknek nem tünt föl az idegen öltözetü ember a 
toporzékoló paripákkal. 
Sie Lőrincz köszöntötte Beregi Miklóst, és átadá a vezetékló 
kantárszárát, ki örömmel mondá: 
- Lőrincz bátyám! szándékod valósul. Várj a kapun tul bennünket, 
én igéretemet beváltom a Szabad Földek lakóinak. 
Sie Lőrincz felelet nélkül bólintott fejével, Beregi Miklós pedig 
egy keskeny utczába indult s egy magas ház kapuján bekopogtatott. 
A kapu kinyilott és a két ló horkanva ágaskodott föl. 
- Mi az ördög lelte lovaimat, tanácsos ur! Önhöz van 
szerencsém? 
- Tanácsos vagyok, lovag ur; vajjon engemet keres? 
- Önt keresem, uram; de mi van udvarában, hogy e lovak igy 
nyugtalankodnak. 
- Cserzett bőr, lovag ur. Ez a polgári foglalkozásom, s jó hasznot 
hajt. 
- Igy már értem a lovakat. Hiába nevezzük azokat oktalan 
állatoknak, kedves tanácsos ur, megérzik a hóhérszagot. 
- Bocsánat uram! Én csak a száraz bőrt veszem. 
- Vigasztalódjék kedves ur, akkor a lovak félreértik önt. 
Az udvaron egy erős szilfa derekához kötötte a lovakat és a 
tanácsos nagy kelletlenül egyik szobájába vezeté, hol alázatos hangon 
kérdé: 
- Minek köszönhetem a látogatást, lovag ur, s kihez legyen 
szerencsém? 
Beregi Miklós különös jókedvében volt, kaczagott, mit régen tett 
és a nála elmaradt fiatal nyegleséggel veté le magát egy székre. 
- Le sem ültetne, kedves tanácsos ur, talán arczomtól ijedt meg? 
Oh! édes uram. Akkor lett ez olyan barázdolt, midőn önök puha ágyukban aludtak. 
Beszéljünk egy keveset és szivesen bemutatom magamat. Emlékszik egy papra a 
régi időkből, ezelőtt harmincz évvel? 
- Lovag ur, igen sok papot ismertem. 
- Meghiszem, de a ki hetven éves korában is foglalkozik 
mesterséggel, annak jó emlékező tehetsége lehet. 
- Nem is panaszkodom emlékező tehetségemre és sok papra 
emlékezem. 
- Ezelőtt harmincz évvel itt különös esemény történt. 
- Igaz, de mi nem voltunk okai. 
- Nem vonom kérdőre, csak emlékébe idéztem. Ekkor este, künt a 
temetőben, találkozott egy pappal? 
- Oh, igen. Mostanában is többször láttam a tartományi palotába 
menni, vagy onnan kijönni. 
- Ez azért van, tanácsos ur, mert a tartományi palotának ismét 
érdekes vendége van, a ki nem szándékozik az önök városházához. 
- Higyje meg, lovag ur, mi sem óhajtjuk. Elég szerencsétlen 
szabálya a városunknak, hogy minden halálra itélt, a városházából indul a 
vesztőhelyre. 
- Ön derék ember, ha igy gondolkodik, és az a pap jó helyre 
küldött önhöz. 
- Mi czélból? 
- Csak azért, hogy szivesen lásson. 
- Ezt örömmel teljesitem. 
- Tehát emlékszik rá? 
- Most már jól emlékezem. 
- Ön jelentette fel, hogy agyonszurt egy tisztet. 
- Uram, ezt nekem esküm parancsolja! 
- De az a tiszt megtámadta a papot és ha kardja nincs, mit öntől 
vett? 
- Akkor a papot szurja agyon a katona. 
- Talán nem; de önnek igy is jó hinni. 
- Én máskép nem hihetem. 
- Följelentette volna-e a tisztet ez esetben, ha a papot 
leszurja? 
A tanácsos habozott. 
- Mondja kérem, ugy-e elhallgatta volna! 
- Talán. 
- És az eskü? 
- Uram az eskü büntett földeritéséről szól és egy tiszt magasabb 
rangban áll egy közönséges gyóntató papnál, kit joga van egy tisztnek 
büntetlenül megölni. Lovag ur! Egyszerü polgár vagyok, nem tehettem máskép, és 
a mint tudom, a szerzetesnek sem lett semmi baja. 
- Ahogy irányitjuk itéletünket; de önt megjutalmazták a 
följelentésért? 
- Első tanácsos lettem. 
- Lássa, első tanácsos ur, én öcscse vagyok annak a papnak. 
A tanácsos remegni kezdett és a gondolatok egymást kergették 
agyában. 
- Uram, mit akar velem? 
- Csekélység az egész. 
- Ön a tartományi palotából jött? 
- Onnan jöttem. 
- Talán meg akarja szabaditani a foglyot? 
- Erről ne beszéljünk. 
- Ön a császár tisztje. 
- Szerencsém volt szolgálni ő felségét. 
- Azt hiszem, semmi államellenes dolgot nem kiván tőlem. 
- Semmit, uram. Csak arra kérem, tartsa ön a város kapujánál e két 
lovat, mig érte megyek, és akkor nyittassa föl a kaput, hol városi poroszlókból 
van az őrség. 
- De, uram... 
- Semmi ellenvetés, tanácsos ur. Ha ott nem lesz, érte megyek és 
viszem. Jobb lesz, ha megteszi annak a papnak az emlékeért, kinek pártfogására 
bizton számithat, csak első legyen, ki elmondja neki: hogy velem 
találkozott. 
A tanácsos hosszu szünet után szólalt meg: 
- Megteszem, lovag ur és az éjjel indulok ahhoz a paphoz. Hol 
találom meg? 
- A bécsi Ágoston szerzetesek kolostorában, keresse föl Mózes 
atyát. 
Beregi Miklós e párbeszéd után belépett a börtön ajtóján, hol 
Rákóczi átöltözve várta. 
- Készen vagyok, csakugyan menekülhetek? Olyan csodálatosnak tünik 
föl előttem szabadulásom biztossága. 
- Jön a veszély utánunk. A miniszterek fogukat csikorgatják majd 
tehetetlen dühökben és nem lesz olyan lépése, hová azoknak az ujja el nem 
ér. 
- Ah! ettől nem félek. Ha szabaddá leszek, ott lesznek körülöttem 
hiveim. 
- E szerint indulhatunk. 
- Mily jelszóval hagyjuk itt e börtönt? 
- Istenért, hazáért, szabadságért. 
- De szép jelszó, vitéz ur. Ha valaha Magyarország szabadságáért 
küzdhetek, ezt választom jelszómul, és ha zászlóm lesz, ezt iratom rá. 
- Menjünk, fenség. Szebb hősnek lenni, mint jámbor báránynak, mely 
megadással hajtja fejét a kés alá. 
Kopogtatott, a börtönajtó megnyilt, s azon a szolgálattal 
megbizott százados nézett be. 
- Százados ur a levegő itt dohos és penészes. Foglyukat magammal 
viszem a szabad levegőre. 
A százados kinyitotta az ajtót. 
- A mint lovag ur akarja; parancsom, hogy engedelmeskedjem. 
- Gondos parancsnokuk van, százados ur, kisérjen el a kapuig. 
A százados elkisérte őket. A kapuőrök tisztelegtek és a másik 
perczben Rákóczi a tartományi palotából kilépett a szabad levegőre. 
Beregi Miklós megfogta a kisérő tisztnek a kezét. 
Fiatal ember volt az, szép, szőke bajuszszal, ábrándos kék 
szemekkel. 
- Százados ur, egy jó tanácscsal válok meg öntől, mielőtt 
visszatérnék. 
- Parancsoljon velem, lovag ur. A jó tanács sohasem árt. 
- Megmondtam a parancsnoknak, hogy a ma éjjeli szolgálatot tevő 
tisztet még az éjjel küldje el Bécsbe egy levéllel. Kérem, fogadja meg annak 
szavát, a kihez küldik - ne jőjjön ide vissza többé, előléptetése nem marad el, 
csak egy évig legyen távol. Az az ember, kihez megy, minden veszedelmet elhárit 
fejéről. 
- Köszönöm, lovag ur. Értem, mit akar tudtomra adni: elviszi 
foglyunkat és engem föl akar menteni a vizsgálattól. Nem félek tőle, a 
parancsnok minden bajtól megvéd, utasitása szerint jártam el és szeretem 
leányát, nem tudnék nála nélkül élni egy hosszu esztendeig. 
- Szép az állhatatosság, százados ur; de vigyázzon, ha kedvese 
angyal, nehogy ön is azzá váljék. Én intettem. 
A százados később csakugyan életével lakolt: a kormánytanácsnak 
vér kellett, s ő lett az áldozat. 
Nem ugy a tanácsos, ki talán életében sem fogta eleven paripák 
kantárját. Midőn a lovagoknak látszó alakok hozzáértek, remegve mondá Beregi 
Miklósnak. 
- Siessen, lovag úr! Kocsimban be vannak fogva a lovak, azonnal 
indulok Bécsbe arra a helyre, a hová küldött. 
Beregi Miklós átvette tőle lovát, a másikat Rákóczi vezette előbb 
a faltól. 
- Fogja a fenség kengyelvasát, kedves tanácsos ur s tartsa élete 
legszebb perczének a jelen pillanatot. 
A tanácsos némán engedelmeskedett a vasember szavainak, kinyitotta 
a kaput, ő is kocsijába ült és csakugyan Bécs felé forditotta kocsija 
rudját. 
Sie Lőrincz nem messze várta a két lovagot, és annak az embernek, 
kinek nem volt már öröme, födetlen fejjel nézett az égre. 
Csillagot látott, fényeset. 
Azután neki a veszedelemnek egy országon keresztül, hol minden 
bokor édes tanyára várta őket, mégis ott kelle hagyniok, futni előle, mint az 
üzött vadnak; de lovaik dobogása után fölhangzott mindenütt: 
Szabad lett Rákóczi! 
Első kapavágás. 
Az 1703-ik év kora tavaszán öntötte el a kiáradt Tisza az égő 
Nagy-Kunság földjét. A tüz, a viz, birkózott egymással. A viz lett a győztes. 
Ráfeküdt a földre s mint a tengerszélek árjain, megcsillant itt is tükrének 
fodra. 
A két elem harczából a gőzpára szennyeskedett a viz fölött; de 
megjött a Mátráról a régi ösmerős forgószél, ez ölébe kapta, átnyalábolta, s 
elrohant vele. A megfoghatatlan megfogta a másik megfoghatatlant: a szél a 
gőzpárát. 
Később a viz is sekélyebb lett, a mint a Havas alföld és a Balkán 
széleken apadt az öreg Duna, a Tisza is rohant Titel alá. A fekete erdőtől a 
fekete tengerig, az óriás folyótestnek millió ere, számtalan csatornája, pupja, 
szemölcse, megérzi: tele van-e a torokfő, vagy éhesebb-e a tenger-száj. 
A tenger pedig rengeteg vizével egy iszonyu örökszomjuság, vedrei 
a csodás nagyságu folyótestek, melyekkel a messzeföld forrásaiból merit. 
Virágos május hónapjában már sok helyen fölszáradt a föld, fekete 
mezők terültek a szemhatáron, de sehol nem ékesité virág. 
Egy ember látszott, mintha mozogna a néptelen földön. Az ember 
kitárta karjait a fekete mező fölött. 
Sie Lőrincz volt. 
Leborult a földre, mintha imádkoznék; de nem imádkozott: 
megcsókolta a földet. 
A száradt földre, a csók után ugy látszott, mintha néhány esőcsepp 
hullott volna; nem esőcsep: könycsep volt, Sie Lőrincz szeméből. 
Szent volt előtte ez ujföld, melybe szivének boldogságait 
temette. 
Gyönyörködött a legigazabb, átható fájdalommal. 
Föld már van. A régi, melyet ősei vére szentelt, ujra előtört 
tüzből, vizből, kitárva keblét a magnak, hogy milliószor visszaadja majd. 
- Áldott legyen e föld - susogá. 
Ámde az ősök földje, melyet örökül rá is hagytak: Szabad Földek 
voltak, s ez már nem az. 
Elkomorodott a gondolatra. 
Mellette a földön hevert egy hosszu tölgy-ág, talán póznának vágta 
a Csereerdőből? 
Vállára vette és elindult. 
Kikeresett egy emelkedettebb részt és elővett egy piros-fehér-zöld 
selyem vásznat. 
A vászon derekára volt tekergetve s inge eltakarta, mintha félt 
volna, hogy mások is meglátják. 
Hozzákötözte a pózna végéhez és kapa helyett körmeivel ásott egy 
mély lyukat, hová a pózna másik végét lebocsájthatta. Ez volt az első kapavágás 
az uj földön. 
Aztán letömte a kiásott földet öklével. 
A szél egyenesre futta a selyem vásznat s ott lengett a levegőben 
egy gyönyörü zászló. 
Rajta arany betükkel csillogott a füvetlen, virágtalan föld 
felett: 
Istenért. Hazáért. Szabadságért. 
Messze látszott a zászló, s napok mulva jöttek szemlélésére azok a 
félmeztelen alakok csík-meredgyüjökkel a Jászságból, még egy utat téve 
alakoskodással; de látni a csodát. Mert az a zászló azt jelentette, hogy tovább 
nem türik a Szabad Földek szolgaságát: itt az idő, itt a tavasz, itt a 
lobogó. 
Sie Lőrincz adott az érkezőknek utasitásokat, azokat elhordták 
faluról-falura. 
Nagyobb csapatok is jöttek a zászló alá, mintha gyülést akarnának 
itt is tartani. 
Tiszta májusi nap volt. Az emberek körülállották, egy öreg ember 
oda lépett Sie Lőrinczhez: 
- Hallod-e, Lőrincz testvérünk! Készen vagyunk immár a tettekre. 
Nézd, mit mond e zászló? Neked rémitő veszteséged volt, és mi téged 
választottunk vezetőnknek, te nem lehetsz áruló soha! 
Sie Lőrincz lesütötte szemeit és busan rázta fejét. 
- Szeretlek benneteket, bátyám, de vezéretek nem leszek. Ne legyen 
mi közöttünk első senki. Vezérünk lesz, mert a népnek vezér kell, ki egyuttal 
az országé is legyen. Veletek megyek, hozd a lobogót. Téged illet. 
A vén ember nagy büszkeséggel lépett a zászlórudhoz, hogy kivegye 
a földből és a körülállók némán várták, hogy kezébe vegye, elinduljon előttük, 
százak, majd ezrek által követve. 
Hozzá akart nyulni a rudhoz, és hangos kiáltással ugrott attól 
vissza. 
- Nézzetek oda! 
Sie Lőrincz volt az első, a többiek is előre nyujtott fejjel 
közeledtek a zászlórudhoz. 
A vén ember kinyujtott karral mutatott rá. 
A ki megnézte, visszafordult s helyet adott a többinek, mindenkit 
elfogott valami forró borzongás, valami kimondhatatlan öröm. 
Egy orditás hangzott a pusztaságba: 
- Rügy! 
A vén ember még most is ott állott mereven Sie Lőrincz meggörnyedt 
alakja mellett s hangosan kiabálta: 
- Rügy! az első rügy az uj szigeten. A rügyből bimbó lesz, levelet 
hajt, ágakat nevel, koronájával öleli majd a zászlót. Ne nyuljunk hozzá: 
nőjjön, terüljön, lombosodjék, uralja ezután fakadó szülötteit e földnek; a 
rajta lengő zászló adja meg nevét, legyen szabadság fája! 
A fa, a rajta lengő zászlóval ott maradt. A földmüves mindennap 
csodálva nézi a természet munkáját; a megeredt fa-ág is csoda volt 
előttük. 
Sie Lőrincz elvezette őket, másnap reggelre ott voltak a 
Mezős-dombon. 
A Mezős-dombon valóságos tábor gyült össze, a Szabad Földek lakói 
megtartották szavukat, ott volt mind, a ki erős, bátor a fegyver 
használatára. 
Mindnyájan tudták ekkorra, hogy ki van tüzve a zászló, melynek 
betüi hirdetik: 
Istenért. Hazáért. Szabadságért. 
Háromezernél többen voltak. 
Ezer lovas állott harczra készen, könnyü, tüzes vérü lovakon. 
Kétezer gyalog nehéz haraggal szivében. 
A gyalogosok fegyvere a nyélre egyenesen rászoritott kasza, a 
lovasoké hegyes tarkóju fokos, kurtanyelü csákány. 
Midőn Sie Lőrincz megérkezik, körülfogják a vének s kevélyen 
mutatják a tábort. 
- Meg vagy elégedve, Lőrincz? 
- A Jászság, a Kis-Kunság, előjött szavaidra. 
- Előre! Tettek nélkül nem térünk vissza. 
Sie Lőrincz nyugodtan felelt: 
- Én is megtettem kötelességemet. A Tiszától Lengyelországig várja 
a nép zászlónk kitüzését. Ellenségünk nem tör össze bennünket, ha véreink nem 
hagynak el. Fuvassátok meg a kürtöket, hadd sikoltsa el a tárogató a mi édes 
nótánkat, szabad földek keservéből fakadt az, szabad emberek örömmel kevert 
bánatát búgja. Rajta! Ez lesz a harczi dal, melynél rohannak a vágtató paripák, 
ágyugolyóktól dübörög a várak fala; cseng a szabadság riadója. Rajta! Hadd 
fujják a kürtöt, tárogatót! Hivjátok elő a hegedősöket, hadd énekeljék; eljut e 
dal hegyek barlangjaiba s végig nyargal a rónaság hátán, minden hangja a mi 
szavunk lesz. Rajta: Istenért. Hazáért. Szabadságért. 
Sie Lőrincz boldogságát látta közeledni. 
A tárogatók hangja felharsant, eljöttek a hegedősök énekelni a 
Szabad Földek harczi indulóját. 
Sie Lőrincz ajkai lázasan mozogtak, bele akart kiáltani az énekbe, 
de nem birt roppant boldogságától. A vének hozzá mentek s megijedve látták 
lázas állapotát. Beszéltek hozzá és egy öreg részvéttel kérdé tőle: 
- Mi bajod, Lőrincz? 
Az a láz hatása alatt felelt: 
- Azt hittem, megöl a boldogság. 
- Mi az? 
- Ugy-e nem tudod? A sereg, mely a mi földünket elpusztitotta s 
fölkonczolta népét, holnapután a Jászságon vonul keresztül, tőlünk alig egy 
órajárásnyira. Pumilló, a sereg vezére nincs velök, ott maradt erdélyi 
állomásán s a seregnek a mult évben Bécs környékén lakott része csatlakozott 
már régebben vele. Hogyne volnék boldog. A sereg Olaszországba indult, 
csatakészen megy s ti itt vagytok velem, mindnyájan! A sors keze hozta erre 
őket. Találkozunk. Rajtuk kezdjük meg a vérkeresztelőt. 
A vén emberek, a kik hallották Sie Lőrincz szavait, felkiáltottak. 
Örömhir volt előttük, a mit hallottak. 
Számban többen vannak egy pár százzal; de amazok fegyverzett régi 
katonák s az erő, győzelem részökön van; de csak a látszatban: a való, 
holnapután beszél. 
Közönséges pórok valának, a hegedősök is azok. 
A hir elfutott s mindenütt kitörő lelkesedést keltett. 
Sie Lőrincz lóra ült s ekkor léptetett a tábor hátuljából hozzá 
Beregi Miklós. 
Egyetlen az egész táborban, kinek jó kard volt az oldalán. 
A mi ezután következett, az a bekövetkezendő emlékezetes kor első 
felvonása volt. 
Pumilló egykori serege lassan közelgett. Kémeik hirül vitték, hogy 
fölkelő tábor áll előttük és visszaemlékeztek a nagykunsági pusztitásra, most 
annak folytatását sejtették. 
Győztek ott is, biztosak voltak arról, hogy itt is győznek, ha 
megtámadtatnának! 
Egy parasztcsoport a pompás lovas századok ellenében! 
Ha majd megraggyannak a nehéz lovasok sisakjai, vértjei, 
kirepülnek a szablyák, hallik a vezényszó, mi lesz akkor e koldus néppel, 
melynek lovassága a vénebb csíkhalászokból áll? 
Az átvonuló sereg legkevésbbé számitott arra, hogy Magyarország 
területén fölkelő csapattal találkozik és az egybegyülés okát a nép félelmében 
keresték. 
Megtörtént ugyan a multban, az erdélyi fejedelmek vezérletével, 
hogy a nemes rendek a törökök által támogatva, az osztrák kormányok ellen hadat 
viseltek, de példátlan volt a magyar történelemben a pórok lázadása az ország 
szabadságáért. 
Maguk is nyomorult szolgák voltak. 
A Szabad Földek lakói, a félmeztelen csíkhalászok, legszebb 
ruháikban, paraszt fegyvereikkel vésték e napon a magyar történelem jövő 
lapjára a legszebb példát a hősiességről, melynél nagyobbat, tisztábbat azóta 
sem mutat történelmünk. 
Ez a nap volt a magyar nép eltiport erejének ujjászületése. 
A Mezős-domb előtt másfél óra járásra terült el a sikság, hol az 
átvonuló sereg megbizonyosodott az összegyült pórok támadó szándéka felől. Az 
előcsapat hulláit itt találták. 
Az osztrák századok összehuzódtak a sikság szélén s hátukat a 
Mezős-domb rétkarikájának vetették. 
Ugrásra készültek, de az ugrással várni voltak kénytelenek, az 
alkony leszállott a sikságra. 
De nem aludt senki. A vén zsoldosok, kiknek nagy része Buda 
ostromához jött idegen csapatból és ott maradt osztrák szolgálatba, mindnyájan 
vad, kiaszott lelkü katonák voltak, érzéketlenek, kegyetlenek, nem ösmerve csak 
fegyelmet, parancsot, és e csendes éjben mégis olyan különösnek tűnt föl 
előttük a náderdők éles zizegése. Sejtették, hogy az takarja a nép egyrészét 
előlük; az a náderdő pedig erősebb a várfalaknál, csak az ott lakók tudják 
utjait. Mások előtt a náderdő rejtély, süppedő tavakkal, áthatolhatatlan 
hinármezővel, csalogató lidércz-tűzzel. 
A némaság ijesztő volt előttük, és a náderdőben fölgyuló tüzektől 
a lovak horkanva hagyták abba a legelést. A zsoldosok lovaik pányvája mellé 
állottak. 
Éjféltájban hangot adott a náderdő, a zsoldosok hallgatták a 
hangokat. Jámbor emberek zsolozsmája törte meg a csendet és a zsoldosoknak ugy 
tetszett, mintha az egész nádrengeteg énekelne. 
A vén katonák morogtak, hogy oly rémessé vált éjszakájuk, ezekkel 
könnyü lesz elbánniok virradatkor, ha csakugyan fölkelők volnának. 
A Szabad Földek lakói pedig Istenükhöz beszéltek: 
És mint az árnyék ottan elmulnak. 
Bánatosan szólt az ének, majd erősebbé vált és végre harsogott, 
mint a trombita: 
Őrizz meg az idegen nemzettől. 
Közönséges zsoltárok voltak ezek, melyeket a náderdő rengetegéből 
küldtek az Istenhez. Majd magukról énekeltek, ez arról beszélt, a mi rájuk 
bekövetkezhetik, a halálról és ember embertársát siratta meg: 
Reggel virágzik, este megszárad. 
Az éneklés elmult, ismét beállott a csend. 
Hajnalodott. A rétből a megzavart vadmadarak elszállani 
igyekeztek. 
A katonák idegesen rántották föl a pányvát, egy különös hangszer 
szólalt meg mindenfelől, mely sirt, zokogott, panaszkodott, üvöltött és mégis 
oly csodálatos tűz ömlött belőle. 
A tárogatók szólaltak meg és utána a náderdő, most már nem bús 
éneket zugott vissza, hanem harczi dalt, mely mint a tenger forgataga, magával 
ragadta a zsoldosokat is. 
Pumilló serege csatarendbe állott. Jobbnak látták igy hallgatni 
azokat a megmagyarázhatatlan hangokat. 
Ellenség nem mutatkozott sehol. A századok megmozdultak, hogy 
haladjanak utjukon. - Megtörténhetik, hogy a pórok nem is akarnak megütközni, 
mondák a századosok. 
A náderdőnek sikságba kiszögellő nyulványán túl vették csak észre 
a lovas népet, mely elállta utjokat. A lovas nép erős, koczka alakokba idomult 
át és a zsoldos századok, melyek egy rendszertelen tömeget vártak, az első 
meglepetés után keskeny sorokba akartak közéjük furódni. 
A koczkaoszlopok azonban nem várták be a századok támadását, 
megmozdultak. Mozdulásuk gyors volt, mintha egy irányzó kéz lőtte volna ki. A 
másik perczben rajta feküdtek Pumilló seregén. 
Mindenfelől ujabb tömegek érkeztek, a Mezősdomb felől elül jöttek 
a gyalogosok Sie Lőrinczczel, oldalról kisebb lovas csapatok bukkantak ki a 
rétből. 
A haditerv kitünő, de veszedelmes volt, csak elszánt embereknek 
való. 
A gyalogság előre tolta a századokat, az elől támadt lovasság 
pedig a gyalogságra szoritotta. 
Pumilló serege egyik felől sem tudta visszavetni a támadást. 
A pórok állása nem tágult, azzal küzdeni kellett, 
életre-halálra. 
Hogy nem volt közöttük a nagykunok hóhérja, hallotta volna Sie 
Lőrinczet, mint orditja: Pumilló, Pumilló! 
Sokáig tartott a harcz, hasonló a helvét pásztorok dicső 
csatáihoz. Itt is, ott is egyforma jelszó volt a zászlóra irva, egyforma érzés 
égett az elnyomottakban. 
Azokat a vén lovas csíkhalászokat oly ember vezette, a ki előtt 
maga a halál volt az utcsináló. Beregi Miklós minden eltemetett halottért 
meg-megfizetett annak, a ki elébe került. Sie Lőrincz nemcsak győzni akart, 
mint amaz, de boszut állani, véres boszut. 
A két sereg végre egybe olvadt. Ember emberrel állott szemközt s 
midőn a nap delelőre ért, a Szabad Földek lakóinak ajkán elhangzott a győzelem 
kiáltása. 
Nem kellett üldözni az ellenséget, ott hevertek azok az ütközet 
mezején, barát, rokon, testvér, apa és fiu egymást kereste az élők között vagy 
az elhullottak sorában. 
Aztán összehordták az elesetteket, külön az ellenséget, külön az 
övéiket. 
Két halom emelkedett, távol egymástól. Az egyik kisebb, a másik 
nagyobb A kisebb a magyaroké, a nagyobb a zsoldos seregé. Azt mondák a 
kisebbre: örömhalom, mert édes a boszu; a nagyobbat elnevezték Jajhalomnak, 
hadd legyen nekik is emlékeztetőjük. 
Volt már fegyver. A fokosok mellé kard, pisztoly; a kaszák mellé 
láncsa, puska. A küzdelem megkezdődött: az Istenért, a hazáért, a 
szabadságért. 
Megállni többé nem lehetett, nem is akartak. Vezérre volt szükség, 
kinek neve ösmeretes legyen mindenütt a hazában. 
Beregi Miklós Rákóczi Ferenczet ajánlotta. 
Volt már dicsőség, győzelem, csata-dal. Mind fel kell ajánlani a 
nép önfeláldozó készségével együtt. 
Ki megy érte? 
Idegen hazában; idegen földön él, ki van üzve honából. Ki viszi el 
hozzá a hirt, hogy jöjjön haza? Van már sereg, mely várja, a mely királyául 
tekinti. 
Rákóczi Ferencznek van neve, mit egész Európában ösmernek. 
Felesége révén rokonságban áll uralkodóházakkal. Anyja vértanu volt és 
hőslélek, asszony: kiben érczczé keményedett a sziv magyar büszkeségében. Ki 
nem hajolt, nem tört: de könyeit hullatá, szomoru számüzetésében, a 
Márványtenger partján. 
Magyar férfiak örök dicsősége ez az asszony, melyhez hasonló nem 
volt a főbbek között. 
És Rákóczi Ferencz, fia ennek a hős asszonynak, Zrinyi 
Ilonának. 
A vének tanácsában, mely a győzelmes csata után összegyült ismét a 
Mezős-dombon, hangzottak el e kijelentések. 
Huszonnégyen voltak s keresztbe font lábbal ülték körül Sie 
Lőrinczet, de még vártak valakire. 
- Soká jön a fiad, Lőrincz, - szólott egy vén, nála nélkül nem 
határozunk. 
- Ő csak később jön elő, addig végezzünk, szándékát tudjuk. 
A vének megnyugodtak a válaszban és folytatták a 
tanácskozást. 
Leginkább Sie Lőrincz és az előbbi vén beszéltek. 
- Beszéld el, Lőrincz, hogy áll másfelé a fölkelés ügye. 
- A nép mindenütt várja az általános kitörés óráját, a magyar 
Kárpátok völgyeiben is készen vannak a fölkelésre. Több helyen össze is 
sereglett a nép, a szolgaságot tovább tűrni nem hajlandó. 
- Urak, nemesek csatlakoznak-e majd hozzánk? 
- Csatlakoznak. Ők lesznek majd szine a szabadságharcznak, mert 
értelmesebbek, bár nem lelkesebbek. 
- Helyes. Azt beszéltük, hivjuk haza Rákóczi Ferenczet vezérül; de 
a Szabad Földek lakóinak fiad legyen a vezére, a tiszántuli nép is mellénk 
áll. 
Sie Lőrincz lehorgasztotta fejét. A Szabad Földek lakói azt 
hitték: Beregi Miklós, Sie Lőrincz fia, a kivel rendelkezhetnek, mert közülök 
való. 
És mindnyájan bámulták. 
Csodatetteiről megszakitás nélkül beszéltek az ütközet óta. 
- Micsoda hős, milyen vezér! Még nem vagyunk keze alatt két hét 
óta és vele megrohannók magát a poklot. 
Azt hitték, Rákóczi küldte közéjük. 
Ha Sie Lőrincz elárulja: kicsoda Beregi Miklós és mi volt, azonnal 
föllép ellene a gyanu és a hóhérok ma nem feküdnének a halom alatt. 
Azt ma sem szabad még elárulni. 
Beregi Miklóstól senki sem kérdé ezideig: ki volt. Egyetlen 
kételkedő megjegyzés ellene a rút hálátlanság magvát hintené. 
Szomoruan válaszolt a kérdésre. 
- Meguntatok, hogy engem nem tartatok arra méltónak? 
Önzőnek tüntette föl magát a vének előtt. Ő volt a kezdője a 
fölkelésnek, maga részére kérte tőlük a kitüntetést; pedig emésztő kín lobogott 
önzésében. 
Nem engedheté, hogy Beregi Miklós elhomályositsa nagy katonai 
tudásával amazt, kinek neve sulylyal birt az országban mindenütt. 
Ezt lázadónak tekintenék, amazt felkelőnek és hivatottnak. 
Beregi Miklós iszonyu bosszut állott ő értök, majd megtalálja az 
máshol is a maga utját. 
Első az ösmert név, a hivatott, azt kell magasra emelni. 
A nép nagy gyermek, játékaiban válogat. 
És Rákóczi méltó a vezérségre: tiszta jellem, nagy sziv. Ha az a 
nagy sziv, erős sziv is tudna lenni! 
Ezeket gondolta egyszerü eszével, mit azonban a megpróbáltatások 
köszörüje kiélesitett, és jól itélt. 
A vének megnyugodtak szavában s másnap utra keltek Lengyelország 
felé, meghivni Rákóczi Ferenczet vezérül. 
Rákóczit Drodoviczében találták meg, ők voltak az első fecskék, 
kik hűségről beszéltek, és győzelemről vittek hirt. 
- Mindenkinek van rendeltetése. - E szavakkal bátoritá magát, s 
ime az út nyitva már előtte. 
Elfogadta a Szabad Földek véneinek meghivását s ezzel belépett a 
történelem szinpadára. 
Nem mult el ezután nap a nélkül, hogy ne érkeztek volna hozzá 
küldöttségek. Előkelő nemesek és rongyos alakok. Ez utóbbiaknak nem volt 
egyebök szivöknél, életüknél, nem ajánlhattak föl semmi drágaságot a haza 
oltárára, csak ezeket. 
Legnagyobb ajándék, mit ember adhat. 
Beregi Miklós odahaza maradt kis táborával. Minden napot munkában 
töltött; hadi dolgokra tanitotta őket. 
A vének tanácsa három hét multával vissza érkezett s tudatták a 
néppel, hogy Rákóczi elfogadta a vezérséget s ekkorra átlépte a magyar 
határt. 
Rákóczi haza küldte őket, veszteglést parancsolva, mig fölhivása 
meg nem érkezik. 
Nemsokára megjött az is. 
Most már ki kell lépni a világ elé. Magasan kell lobogtatni a 
zászlókat, mit a vének hoztak Rákóczitól. 
Fölhangzott a harczi induló s meg sem állottak a Tiszáig. 
Mi volt nekiek ez akadály, az a széles viz! 
A csíkhalászok szerelmesek voltak a vén folyóba, mely mocsaraikat 
táplálta. 
Gyékénykévéket vágtak a gyalogosok feje alá és egy kévével négyen 
is átusztak. 
A viznek ösmerték a párnáját. 
A lovasok hosszu vonalakba ereszkedtek a folyóba. Ezek sem féltek 
a vizi uttól, minden csikó szilajménesben nőtt s folyóhoz járt itatóra. 
Szekereik alsövénye alá is nád, gyékény kévéket raktak; egy ember 
megfogta a szekér rudját, a hány hozzáfért, tolta. 
Sem emberben, sem lóban, sem podgyászban nem esett kár. Az átkelés 
sikerült. 
Az utolsónak maradt lovascsapattal usztatott át Sie Lőrincz és 
Beregi Miklós. 
Közepén voltak már a folyónak, midőn a partra egy szőrcsuhás pap 
érkezett öszvéren. 
A pap beleugratott öszvérével a folyóba és utólérte őket. 
Beregi Miklós mellé usztatott s megfogta kezét. 
Az meglepődve fordult vissza. Az érkezőben felösmerte Mózes 
atyát. 
- Hol jársz itt, édes bátyám? - kérdé tőle. 
- Téged kerestelek. 
- Mi hirt hozasz? 
- Tőletek jött a hir: Pumilló seregét iszonyuan 
elpusztitottad. 
- Megérdemelte. 
- De Pumilló él. 
- Mindenkinek eljön a maga órája. 
- Gyönyörü kis sereggel indultok Rákóczi elé. 
- Bátor és hű minden katonája. 
Parthoz értek. 
A sereg már ekkor haladt, lengett a zászló, búgott a tárogató, 
villogtak az aczélok. A szekerek elé fogott lovakra is felültek a hajtók. 
Beregi Miklós kinyujtotta karját. 
- Nézd, édes bátyám! 
- Látom. Meghajlok nagysága előtt. Benne nemzetem ébredését 
látom. 
- Jösz velünk? 
- Hadd menjenek azok győzelemre s te öcsém nem mehetsz velök 
tovább! 
- Nem mehetek? 
- Nem, mert Zrinyi János beteg. 
A honfi bűne. 
Beregi Miklós ott állott a Tisza partján, előtte elhaladt a 
lelkesült sereg. 
Merre elvonul, az mágnessé lesz, mely magához vonzza a 
vasdarabkákat, ez is felszedi a népet magához, uszálya nő, szabadságért 
rajongókból. 
Ha vezeti őket, szabadsághős lesz belőle. Kunyhókban nevét 
dicsőitik, emlékét firól-fira adja a nemzedék. 
A Szabad Földek lakói úgy értelmezték a szabadságot: szabad legyen 
a haza, szabad legyen az otthon. 
Ők szabadosak voltak otthonukban. Minden ház, minden törzs élvezte 
az önállóság gyönyörét, nem ismertek más urat, csak a haza, vér és pénzadóját. 
A Nagy-Kunság elpusztitása, a Szabad Földek jobbágygyá minősitése, a bosszu és 
szolgaság nyüge hivta fel őket, hogy nemzetük sorsát kihivják, fellázadva a 
szolgaság ellen. 
Ez eszmének kiegészitéséül egy népvezér kellett, kiben 
honszerelem, emberszeretet élt. 
Emberszeretet, ki nem kivánja más javát, mit a rövid élet dúsabb 
élve nyujt, de az összeségnek sejteti óhaját, kiérdemelve hazája szabadságának 
megküzdésével. 
Egy szép nóta volt a nép óhajtása, mit nem a dal szövege magyaráz, 
hanem zenéje búsongó hangja értet. 
Beregi Miklós értette a népet. A szabadság tiszta fogalma élt 
akaratában. Nyitva volt útja és az előtte lecsapódó villám nem riasztotta volna 
ki eszméjéből úgy, mint e váratlan szavak: 
- Zrinyi János beteg. 
A császári kormánytanács előtt már tudva volt, hogy a mezősdombi 
csatában ő vezette a fölkelőket. 
Két hónapnál több idő telt el, hogy ott hagyta az udvart, a csata 
vezetésével csordultig telt a türelem pohara odafent. A miniszterek jelentést 
tettek a császárnak, egyuttal Mózes atya végleges eltávolitását is 
követelték. 
Sorsa bekövetkezett. A kolostor falai közül a csatatérre léphet s 
vénségét a legszebb vonalon fejezi be, mit az élet nyujthat. 
Egy meglepő fordulat kényszeritette, hogy öcscséhez e szavakat 
intézze: 
- Nem mehetsz. 
A sereg haladt utján, a zászlók még látszottak, bátya és öcs, 
elmerengve nézték hivogató lengését. 
De a szó Beregi Miklóst lekötötte s tudni akarta, miért állitá meg 
bátyja. 
Zrinyi János emléke mindig fölverte haragját; de azt sohasem 
tudhatta meg, hová zárták. Olyan titokban tartották ezt, hogy Mózes atya 
tizenöt év multán tudta meg. 
A császár kormánytanácsa diadalmaskodott a császárt környező 
magyarok fölött az ő pártütésével. Mózes atya eltünendőnek látszott ezentul; rá 
pedig ott, csak a halál várhat. 
A császár biró is egyszermind, hatalma rettegett 
birodalmában. 
Lipót valóban kinosan érezte a jelentés fulánkját. 
A fulánk testébe furódott. 
Szomoruan sóhajtott föl: 
- Minő varázsa lehet annak a földnek, mely elszivja ajtómtól 
legjobb hivemet! 
És a császárok életében is van pillanat, midőn előáll az 
ember. 
A császárság rendkivüliség az emberek között, a rendkivüli nagyság 
ösmerhet egyéneket országában, ha azok nem hódolnak a trón zsámolyánál. Ráhágni 
a féregre, ki vakmerően ellene támad: uralkodói kötelesség. 
Vannak azonban külső jelenségek, mik ellene szólnak minden 
törvénynek. Például: egy embernek aranynyal lehet tömve pinczéje s oly boldog a 
régi, megszokott kabátban, hogy forró napon fáznék, ha az nem fedné 
testét. 
Lipótnak százezrek hordták zászlóit győzelmes csatákon, egy 
intésére országok hóditására rohantak, és ezrek hullását nem siratta meg, az 
ezrek érette éltek, érte haltak. 
De mint gyermek a játékához, akként ragaszkodott Beregi Miklóshoz, 
különösen az utóbbi években. 
A szokás törvénye ez. 
A régi kabát valósága. 
Előbb egykedvüen akarta venni a dolgot, majd dühösködött s 
felülkerekedett benne az öregek makacssága. Roppant birodalmának kormányzásába 
nem folyt be egyéni sulyával, végezték mások; de a figyelő szakasz létesitése 
saját eszméje volt; a nagy mű, a birodalmi nagyság sikerült, e picziny eszme 
széttört. 
Ingathatatlanul hitt szerencséjében s intézkedéseit a figyelő 
szakasz tagjaira bizta, leginkább ellenkezőt miniszterei utasitásaival. 
Sok eset a harcztéren, maga a zentai diadal is bizonyitotta 
azokat. 
Mig birodalmának lakói közül az is, kinek nem volt más takarója az 
égnél, csendesen aludta éjszakáit, Lipót álmatlanul töltötte az éjjelt. 
Gondolkozott, tépelődött. 
Belátta, hogy késő hozzáfogni egy uj szakasz felállitásához, öreg 
ember mellett ott áll már a néma sir, nem látja, mily közel van, nem tudja, 
mikor lép abba, azt sem: álmában-e vagy ébren. 
A rövid időre, mit élve tölt el fejedelmi nagyságában, mint 
milliók föltétlen uralkodója, csak ő rá hozza a sorsa, a ki kénye-kedve szerint 
intézi alattvalói sorsát, hogy csalódjék eszméjében, ne lássa maga körül 
kedvenczét? Ezt nem türheté el. 
Kikereste a bibliából a tékozló fiu történetét. 
A tékozló fiunak apja megbocsájtott. 
Mit tékozolt az el? 
Pénzt. 
Mit pusztitott el Beregi Miklós? 
Katonákat. 
A tékozló fiu apjának maradt pénze, Lipótnak maradt hadserege, 
nagy. 
És magára, a biblia példáit ösmerte el kötelezőnek, ha félre tette 
szabad óráiban a császárt. 
A figyelő szakasz az övé volt, nem tartozott hadserege közé. 
Határozott és segitségül hivta a császárt. 
Eszébe jutott Zrinyi János. 
Ez is a figyelő szakasz tagja volt, szerencsétlenné tették 
tanácsosai, Beregi Miklóst is azok kergették a Szabad Földekre. 
Mózes atyát a reggeli órákban magához hivatá. 
- Jó éjszakám volt, Mózes atya. Legyőztem a kisérteteket. 
- Felséged győzedelmeskedik mindenen. 
- Magamon legkevésbbé, most az sikerült. 
- Mi volt segitsége, felségednek. 
- A biblia, és mint biró, annak példája szerint itéltem. 
- A bünösök életben maradnak. 
- Életben. 
- Áldani fogják, felségedet. 
- Mózes atya! Én királya vagyok Magyarországnak. Szeretnek a 
magyarok? 
Oly komoly arczczal tette e kérdését, mely a szerzetest 
összerezzenté, éles szemeivel szeretett volna a császár szivéből olvasni. 
- Felséges uram, a magyar népnek még nem volt felséged családjából 
olyan királya, ki az egész Magyarországon uralkodott. Erdély külön fejedelemség 
volt, Magyarországon a török volt az ur és felséged ősei csak egyes részeken 
uralkodtak. A törvényt, ha egyiknek vagy másiknak érdekeivel ellenkezett, 
félredobták és az nem érvényesült. Felséged segitségével szabadult föl 
Magyarország a török másfélszázados igája alól. Felséged egyesitette Erdélyt 
Magyarországgal, és a magyarságnak ha szokása, nyelve, joga tiszteletben 
tartatik, még csak ezután következik el az idő, midőn kormányzásának hatását 
érezve, fejlődik majd a szeretet vagy a gyülölet. 
- E szerint az állapotok ott még ujak és nekem semmi jogom sincs a 
hatalmas nép szeretetét kivánnom. Azt állitja pedig a biblia: „Népek szeretete 
koronáz királyt.” S ha nekem nincs jogom kivánni a szeretetet, akkor emberi 
értelemben csak képzelt király vagyok. 
- Felségednek nincs szüksége arra, hogy emberi értelemben 
itélkezzék. Felséged hatalmas császár, ki épitett, egyesitett. Magyar, 
Erdélyország ismét egyesült és erő az egység, az egység erős mint a csomóba 
kötött vesszőkéve; felséged műve ez és a fényes magyar korona ragyog 
fején. 
- Ne igy beszéljen, Mózes atya. Mikor együtt vagyunk, kitör 
belőlem az ember. Hiszi-e, hogy Magyarország megemlékezik rólam mint 
szabaditójáról valaha? 
- Nem látok a jövő világába; de a valóság valóságnak marad. 
- Öreg vagyok, Mózes atya. Sokat tehettek tanácsosaim rosszat 
ellene s én jóval szeretném pótolni. Szeretném ha a magyarok valaha azt 
mondanák: „A becsületes Lipót.” „A szabaditó Lipót.” Egy ház épitésénél 
történnek szerencsétlenségek, egy birodalom fölépitésénél félreértések. Gyarló 
ember voltam én is. Király, szivemben. Tévedhettem uralkodásom alatt 
számtalanszor, s koldus lehettem elmémben, akaratomban. 
- Nem értem tisztán, felségednek czélzásait. A jövő itélőszéke, mi 
sohasem egyéb a népek itéleteinél, mindenki fölött igazságosan itél, mihelyt 
szemeivel látni fogja a valót. 
- Mikor lesz az, Mózes atya? 
- Attól mi távol vagyunk. De világosság árad szét egykor az 
emberek között, mert sötétség után világosság következik a természet rendjében, 
az ember pedig a természet virága, ura mindennek a földön, s eljön az idő, 
midőn kezet fognak királyok a szántóval, eke becsét jogar óvja, munka és 
értelem ereje emeli a nemzetek koronáját. 
- Az igazságot is máskép fogják értelmezni, mint ma? 
- Másként. Visszamennek az ős ember törvényeihez s egybeolvasztják 
a világossággal. A mi akkor természet igazsága volt, az lesz ezredévek multán 
is, mint a hogy az ember embernek marad. Multnak tisztasága, jövőnek 
világossága, bölcső és diadal, a kezdet és fölmagasulás. A mi pedig e két idő 
véglet rengetegébe esik, elmulik, felejtve lesz sok. Sok nagyságot, örök 
szoborba öntenek a tények, ha a tényeknek igazsága van. 
- S mit hisz nemzetéről? 
- Hiszem, hogy ott lesz a többiek között és az is itélkezik. 
A császár hátravetett kézzel járt föl és alá a teremben, fejét 
lehajtotta, mintha multját keresné. 
- Igaza van, Mózes atya. Az én fejem is hasonló az érett 
kalászhoz, mely csak a kasza csapását várja, s magam körül szeretném látni 
mindenkor, kiket szerettem. 
- Felséged maga körül látja azokat. 
- Azt a keveset sem, a kit szerettem. Tudja, hol van öcscse? 
A szerzetest meglepte e váratlan kérdés. 
- Nem tudom, felség. 
- Lent a magyarországi Szabad Földeken. Ellenem lázadt és első 
csatájában századokat tett katonáimból semmivé. 
A szerzetes elsápadt, erről még nem értesült. 
- Lehetetlen. 
- A mi megtörtént, az nem lehetetlen, önnek is része van e 
dologban, Mózes atya: de igazságos akarok lenni. A Szabad Földek lakói 
visszaadták a kölcsönt azoknak, a kik a Nagy-Kunságot fölégették. Kezet kézért, 
életért életet, csókért csókot, jóért hálát: ezek is a természet törvényei. 
Hallottam, hogy Beregi Miklós szerette a kun vajda leányát, következésképpen 
szerette a földet is, a hol az élt és gyülöletét vérrel higitotta. Ezeket 
értem. Megbocsájtom neki, s ha szeret, Mózes atya: hivja vissza hozzám. 
- Felséges uram... 
- Mondja meg neki: hivom. 
A szerzetes szerette Lipótot, egész élete a császár tanácsosai 
ellenében folytatott küzdelemben tölt el és e küzdelemben legnagyobb segitsége 
a császár maga volt. 
Különös jónak tünt föl most előtte, csaknem megbánta, hogy öcscsét 
minden módon nem igyekezett visszatartani attól, hogy a lázadás élére 
álljon. 
Annak előkészitésében pedig neki volt legtöbb része. 
De értette Lipótot. A császárban az ember, megszeretette a másik 
embert és ragaszkodik hozzá. 
Talán sohasem érzett irányában őszinte alázatot, de most nagy, 
őszinte alázattal válaszolt: 
- A Beregiek, felség, hivek uralkodójukhoz, de szeretik hazájukat 
is. 
- Tudom, azért hivom vissza. Itt is hű lehet nemzetéhez, mellettem 
éppen ugy, mint ön, Mózes atya. Egy ügyet nemcsak a harczmezőn lehet szolgálni, 
de annak ellenségei között nem kisebb hősiesség. A magyarság bizonyosan 
föllázad, aztán mi történik? Az eszme testvérharczban ég el, a forradalmak a 
népek tüze, a mit emberek vezetnek, és az emberek ott is lehetnek gyarlók, mint 
magam valék. 
- Felség, még nincs nyilt lázadás. 
- De lenni fog. A Szabad Földek lakói győzelmes zászlók alatt 
járják be az országot, szabadságot kiáltva, ellenem törnek. Ám tegyék, én 
királya vagyok Magyarországnak, a nemzet kérje jogait, megadom, a bünösöket 
büntetem; de más királyt nem türök magam mellett. 
- Indulok felséges uram, öcsémért. 
- És mondja: jöjjön hozzám, megbizásom van számára. Hozza vissza 
Zrinyi Jánost, nem büntetek senkit, véget vetek sötét álmaimnak, uralkodni 
akarok. 
A mit Lipót beszélt, az a megváltozás volt. Kezdé látni, hogy a 
császár ama korában van, midőn minden lény megérzi a haldoklás közelgő napjait 
és e napokat vágyik megszeliditeni, kegyességének verőfényével. 
Tisztán látott. A verőfényt eltakaró függönyt segitett 
eltávolitani. 
- Felséges uram, a figyelő szakasz tagjaiból még hiányoznak akkor 
is, ha öcsém visszajön. 
- Ki hiányzik? 
- Dragan Iszály. 
- Haza hivjuk azt is, mihelyt ön kéri, Mózes atya. 
- És Kéri Gottfried? 
- Azt oda hagyjuk. Az nem engem szolgált soha, hanem tanácsomat. 
Harczoljon ő a tanácsosokért, azok vetették a magot, miből a lázadás csirázott, 
arassák annak fekete növényét. 
A párbeszéd itt megszakadt. A császár beteg lélekkel vonult el 
mindenkitől s többször mondogatá: 
- Eddig tart a hatalom. Az ember, ha halni bátor, s érzelmeinek 
nem szatócsa: hatalom. Egy önfeláldozásra kész hivem elhagyta küszöbömet, 
hivom, vajjon visszajönne-e még? Nincs erőm a visszatérésre kényszeriteni, az 
ember mégis szabad, ha akarata van. Nem tudom, egyéniségem hatalma 
visszavonzza-e? Ez a hatalom, amaz: erőszak, szabályok, fogalmak, állitások 
kényszeritése. 
Gyermekes örömmel csillant fel szemeiben néha az öröm. 
Reménykedett. 
A milliók ura várva-várta egy lázadó visszajöttét, töprengve, hogy 
bir-e az ember vonzó hatalmával. 
Ez volt az a meglepő fordulat, mely a szerzetest arra a szóra 
kényszerité a Tisza partján. 
- Nem mehetsz. 
Öcscse - indulatának teljes dühével felelt vissza a szerzetes 
többszörös kérésére. 
- Megboszulom Zrinyi Jánost itthon. Minden katonát, ki elébem 
kerül, gyilkosának nézek. Miért hiv a császár? Sajnálja a kutyát, mely az 
uszitásra fontolgatás nélkül rohant? Miért nem védte az üldözöttet álnok 
tanácsaitól? Miért nem uszitotta azokra? 
A szerzetes győzni akart s nyugodtan felelt a kitörésre. 
- Mert idegen ellenségeket kellett legyőznie. 
- És én most hagyjam itt ez elárvult hazát, melynek édes 
forrásaiból idegenek kapzsisága merit? Visszakullogjak mások gunyjára a gazdag 
konyhához, hol a gazdag császárnak minden tekintete élő szemrehányás lenne 
lázadásomért? 
- A te győzelmedet nem lázadásnak tekintik, hanem 
bosszuállásnak. 
- Igaz. Az nem volt egyéb. Szerettem a császárt, a miért ennem 
adott, a mit megtalálhattam volna bárhol. Szerettem egy leányt, az megtanított 
hazát szeretni és a császár most hivja a hű ebet, hazám a fiát, szerelmemet nem 
hivja senki. 
- De hí magához az egykori jó barát, Zrinyi János. Emlékezz csak 
vissza rá. Husz éve szenved börtönben: nem látta azóta madarak repülését, nem a 
zord telet a mint elüzi a füvek rügye. Nem örült soha, nem volt édes a csatában 
ütött seb. Semmi, semmi! csak husz év sötét éjszakája. Most neked ajándékozza a 
császár mindezt. Rajtad áll: megvonod-e tőle az Istennek a szépségeit, vagy 
elviszed hozzá. Itt is szenvednek, az is szenved, de annak biztosan 
megválthatod szenvedéseit... Szép bér ez szolgálataidért, mit a császár kér 
most tőled, öcsém! Felér száz kitüntetéssel. Gondolkozzál. 
A szerzetes e szavak után elcsapta öszvérét legelőre. Maga lement 
a folyó árkába s annak széléről riasztgatta egy rekettye ággal a sekély vizben 
fickándozó apró halakat. 
Öcscse pedig ott állott a folyó partján összefont karokkal, 
mozdulatlanul. Egy rendkivüli vágynak, kötelességnek, czélnak kellett 
összeomlani bensőjében először, hogy itélni képes legyen. 
Itt is igazság, ott is igazság. 
Itt szenved a haza s talán őt szemelte ki a sors mentőjének, vagy 
azzal, hogy lábat adott a fölkelésnek, bevégezte irányitó, vezető szerepét? A 
mi ezután történik, abban már nincs reá szükség, vagy pótolja egy másik? 
Amott szenved egy ártatlan, arany ifjuságának letépve hime. Lelke 
röpte összezsugoritva, bóditó kinban. Teste kiszolgáltatva a soha nem változó 
levegő aszályának. 
S ezt megváltoztathatja. 
Neki van adva, s mi ő? Ember. 
Ember, a kiben végre is a nemes érzések áradó önzése 
győzedelmeskedett. 
Azt tanácsolja ez: adja vissza Zrinyi János szabadságát, mert 
fogoly. 
Aztán védje hazáját, mert abban rabok élnek. 
A legnemesebb érzelmek önzése e tanács s ki tagadhatja, hogy ama 
nagy, fenséges érzelmeknek nem ez az önzése? 
És ez, mint önzés: tévedés? Van benne honfibűn? 
Mindenre az ember sorsa adja meg a választ és kiviláglik a 
történendőkből a való képe. 
Beregi Miklós hagyta játszani bátyját az apró halakkal, a 
béka-teknőkkel, miket gyermekmódra usztatott a folyó szélén. 
Lovára szökött, keresztül usztatta a Tiszát s azontul, 
tovább... 
A császár megszoritá kezét, midőn ujra látta maga előtt. 
Sokat, sokat beszélt hozzá mindenről és a vasember elérzékenyült, 
midőn kérdezé ura és fejedelme: 
- Öreg vagyok. És ugy-e, őrizesz? 
Nem tudta megtagadni. 
Egy élet dicsősége, engedelmessége füzte hozzá s most csak azt 
kérte: - Őrizz. Semmiféle föltétele nem volt: a császár érezte aggságát, 
rátámaszkodott a régi botra, mely mindig erősen állott. 
Beregi Miklós aztán Korn apót látogatta meg és fölhivta figyelmét 
a magyar ügyekre. Korn apó kész volt: állandó összeköttetéseket tervezett 
azonnal, végtelen örült, hogy Beregi Miklós ismét az udvarban lakik, elmondta 
nézetét: 
- Öreg embernek lábába száll az esze, ezt tartotta az öreg apám, a 
ki 94 éves korában hagyott föl a pinczébe való járással, a mi figyelmezteté 
valamire. Lipótnál megforditva áll a dolog: nála öregségére jut fejéig, s 
utjában találta szivét. Hm! Miklós ur. Tüvel volt párnázva a fogadó földje, 
mikor hallottam beszélgetni, hogy mennyire föl vannak dühödve a miniszterek, s 
fejét követelték, azt a főt, mely üllője volt Lipót ellenségeinek. 
Hallgatóztam. Hogy megváltozott minden, mikor megtudták Lipót határozatát, s 
midőn megérkezett, mily furcsa képet vágtak a vendégfogadáshoz... A kuvaszok 
nagy zajt csaptak, mig a medveodu üres volt: haza jött a medve, csend van az 
udvarban. 
Korn apót magára hagyta magyarázataival s két testőrrel és azok 
szolgáival utra kelt Tirol felé, hol husz év óta sinylődött a fogoly Zrinyi 
János. 
* * * 
Előre, előre! Gyorsan! 
Minden faág mozgásában ez intést hallotta utjában. 
Siess, siess! A magyar nemzetcsalád oly kicsiny, oly kevés és egy 
jó fia fekszik betegen, a börtön szalmáján. 
Százezerek halnak, tünnek el az élet forgó várából: voltak 
ma 
, 
ez az élet; megszüntek élni, ez a 
holnap. 
Miért éltek? Mert élni kell annak, a ki születik. Az egésznek 
jövője 
a nemzet örök élete, halotti koszoruja a történelem, s abban 
gyujtja fel az emlékezet háláját az utódokat követő utód. 
Mi az utódokat nemzetté füzi a hazaszeretetben törhetetlenül: az 
igazak, a nemesek, a jók, a vértanuk gyöngysora az: szemet nyitó, agyat, 
szivet, lelket világitó példákkal. 
Előre, előre! Gyorsan! 
Soká emlékeznek a magyarok arra a betegre, kinek azt rótták 
vétkül: magyar ember fia. 
Siess, siess! 
Vidd a hirt szabadságáról: szomjunak meritsz patakból, éhesnek 
adsz kenyeret, vaknak téped szeméről a hályogot, rabot ültetsz sasra!... Mert 
azt vonták meg tőle, a mit az Isten mindennek és mindenkinek nyujt, 
belemarkoltak a nagy Isten rendelésébe azért: hogy magyarnak született. 
Siess, siess! 
* * * 
Mély megilletődéssel állott a börtönajtó előtt, mit nem a 
porkoláb, hanem maga a várparancsnok nyitott föl alázattal, a császár kedvencze 
előtt. 
A börtönajtó-nyiláson kicsapott a doh, husz év óta ma nyillott ki 
az először. 
A rab sohasem vágyott a szabadba, önmegtagadással viselte 
megbántott lelkében a rabságot s talán ha vágyott volna, sem eresztik. 
Ott feküdt a börtönben a negyven éves ősz ember, hosszu, térdig 
érő szakállal. 
A börtönajtó nyilására föl sem emelkedett, mintha azt hinné, hogy 
az nem is ajtó, mi nyilhat. 
Száraz, kiaszott kezét mellén pihenteté. 
Beregi Miklós rettentő kiáltással rohant hozzá: 
- János...! 
A rab, a magyar szóra feléje forditá fejét. 
- János! szabadságodat hoztam. 
Egy elváltozott siró hang felelt rá: 
- Ki szólit? Honnan jön ide a magyar szó? Vagy csak szépet álmodom 
utolsó órámban? 
- Nem álmodsz, Zrinyi János. Én vagyok egykori bajtársad, Beregi 
Miklós. 
A beteg lázban beszélt. 
- Miklós, Iszály. Emlékszem rátok, te rólad, Miklós, sokat 
gondolkozám, mintha éreztem volna, hogy látjuk egymást. Tudod, mi a börtön, mi 
a béklyó? Az ember idegeinek némasága. Szomoru bénaság. Nem marad egyebe 
eszénél: azzal dolgozik, harczol, tur, farag, épit légvárakat, sző himes 
képeket, keresi az Istent, aztán megtagadja, mert nem ér hozzá a rossz 
hatalmasoktól. Az ész müködik a test helyett, s leőröl minden csalfa ábrándot, 
mit szabad emberek hisznek. Kitárul és fölmagasodik, nagygyá lesz s törpének 
találja a nagyot, sok kicsinyt méltóságosnak, sok rutat szépnek, sok alacsonyt 
fenségesnek. Az ész a rabélet talizmánja, mely csak akkor szünetel, ha a sziv 
kihül... Ülj le mellém, Miklós. Ölelj meg, régi bajtárs. Mondod: szabadságot 
hoztál. 
Az odarogyott elébe, a mit életében soha nem érzett, 
megnedvesültek szemei s nehéz könycseppek hullottak a rabnak kezére, a ki 
tovább beszélt: 
- Ugy érzem, mintha könyeid öntöznének. Nem éreztem mióta rab 
vagyok, most érzek először. Ne sirj! Megsimogatom fejedet kezemmel. Minő 
hatalmas vágások, mily dicső, hogy itt vagy! Lásd, nekem is volnának ilyen 
sebjeim, a császárhoz, a ki magyar király, én is hiv lettem volna. Eltaszitott 
magától. Nem nézték a valót, letörték az igaz vágyakat, csak képzelődtek. Oh, 
de sokat gondolkoztam a képzelődés voltán. Beteg eszmeszál az, mi könnyen 
romlottá lesz. Lipót jó ember, tanácsadói romlottak és önző képzelgések rabjai. 
A romlottság apja a gazságnak s mint mondám: a képzelgés könnyen romlik. Mondd 
a császárnak: mindenkor a valót keresse, akkor megtalálja népe szeretetének 
utját. A kié a népek szive: azé a korona... Szabadságot hoztál? Kitől 
hoztad? 
- A császár küldi, kedves bajtárs. 
- Emlékezik rám? 
- Emlékezik és megbánta, hogy tanácsosaira hallgatott. 
- Vezekléséül küldte hát szabadságomat. Én visszaküldöm... Szemem 
megszokta a sötétséget, lelkem szebb világosság felé visz. Add át üzenetemet 
érte: köszöntöm. Ifju valék, midőn rabságra jutottam, ártatlan, mint a 
gyermekleány. Nekem is nyilhatott volna az élet fáján rózsa, a mint nyilik az a 
koldusnak is. Kicsiny koldus a szükölködő, a rab a nagy koldus. 
Miklósnak majd szétszakadt a szive a beszédre. 
- Menjünk innen, Zrinyi János. 
- Nem megyek. Hátamon fekszem rég ideje. Érzem, hogy utolsó 
perczeimet élem. De jól tetted, hogy eljöttél hozzám, meggyóntam neked édes 
hazám nyelvén. Igazitsd meg fejem alját. A császár is ember, megbocsátok neki, 
nem hibája, hogy itt vagyok. Végeztem elleneimmel. Szépeket látok. Otthon 
vagyok Magyarországon, lengő zászlók erdőjében gyönyörködöm. Ott vagy te is. Ne 
hagyd el a zászlót, a nemzetnek tévedésében is áldoznunk kell. Mienk az! 
Hősvérek öntözék mezőit. 
A rab egykori barátjának fejére tette ismét a kezét, hangja 
elhalni készült, csak suttogta: 
- Áldjon meg az Isten, Miklós. Köszöntsd Iszályt is. Emlékszem 
rátok, ifjuságom rövid örömére. Látom a rongyos, bujdosó fiukat. Mily szépen 
fujja nádsípját az a rongyosabb. Az a nádsíp, az a becsületes Korn apó!... Vigy 
el innen, Miklós. Temessetek el Korn apóval az Ágoston szerzetesek udvarára, a 
kik ugy szerették apámat... Vigy el... Még ébren vagyok... Vigy el... Isten 
veled... Álmodom. 
Zrinyi Jánosnak többé nem fájt semmi, elrepült lelke őseihez. A 
Zrinyi név kihalt vele a névsorból, hogy a magyar történelem oszlopára 
álljon. 
Zöld galyakat hoztak s kivitték börtönéből - a holtat. 
A várőrség körülállotta a legrégibb rabot, a testőrök meghatva 
zokogtak. 
Beregi Miklós kihuzta kardját s magyar szokás szerint megérinté 
lapjával a halott karjait. 
Aztán iszonyu hangon vezényelt: 
- Tisztelegj! 
Az ágyuk megdördültek a várfalakon s fölzúgtak az Alpesekre. 
A hegyi lakók megemelinték kalapjukat s halkan mondák: 
- Fejedelmi halott van, azért dörögnek az ágyuk. 
A képzelt király fiának holttestét kivánsága szerint eltemették az 
Ágoston-szerzetesek udvarába. Korn apó ásta a sirt és az ásót szobája falára 
helyezte a kereszt mellé e szavakkal: 
- Te Isten fia voltál, mégis szenvedtél, az magyar fiu volt: azért 
szenvedett. 
A valóságos királyok is képzelődnek. 
A temetés után Beregi Miklós ugy találta, hogy az ő helyzete ezek 
után szavakban kifejezve: honfibűn. 
Többé nem lehet a császár környezetében, ha a hazája ellen nem 
akar vétkezni. 
Jelentést tett a császárnak utjáról, látta, mint renditi azt meg a 
hir és az asztalon álló feszületet letakarja fekete fátyollal maga, azért: hogy 
eszébe jusson mindennap az esemény és óvja minden kegyetlenségtől hátra lévő 
napjaiban. 
S ettől kezdve Lipót beteggé lesz. A beteg zsörtölődő, mert fájnak 
tagjai és azt semmiféle hadsereg nem űzi el. Lipót is zsörtölődött 
környezetével, csak akkor pihent nyugodtan, ha a vasembert látta ágyánál. 
- Veszszem el! - gondolá az. - A császárt nem hagyom betegségében. 
Itt védem azokat, kik fegyverre keltek ellene, életemben fénypontok ezután 
ugysem akadnak. 
A beteg császár néha különös pillantásokat vetett rá, mintha 
pillantásaival beszélne hozzá, s ha ajtóján belül ott állott kivont kardjával, 
többször oda szólitotta ágyához, forró ujjait a kard pengéjén hűsité. 
Ez annál inkább feltünő volt, mert Lipót oly betegségben 
szenvedett, melyen az orvosok segiteni nem birtak, sőt fogalmuk sem volt a 
betegség neméről. 
Irtózott minden fegyvertől. 
A szabaditó császár, kinek zászlóit fél Európába hordozák, három 
napig is hánykolódott lázrohamaiban, ha fegyvert látott. 
Senkinek sem volt szabad fegyvert viselni előtte, csak Beregi 
Miklósnak, kinek maga parancsolá. 
A vasember belátta szerepét, betegápoló lett. 
Az orvosok maguk kérték: ne hagyja a császárt magára éjjelenként 
soha; a trónörökös tőle kérdezi, hogy van a beteg? 
Igy tartott ez csaknem két évig. 
Lipót végre nyugodtabb lőn, fogadta kedvencz papjait s foglalkozni 
kezdett az államügyekkel. 
Mindenki javulását látta. 
A második tél alighogy elmult mióta betegeskedik, fölkelt ágyából, 
oly jól érezte magát. 
Miklósnak azt mondá: 
- Nézzen ki a tavaszba, ilyenkor sok ismerős előkerül. Régen 
viseljük a kénytelen rabságot én betegségemmel, ön pedig hű kitartásával. 
Az birta. A császár betegsége előtt vajmi kevés időt töltött békés 
falak között s kitartott, mint a pitvarajtóba dobott tuskó. 
Korn apót sem kereste föl. Az udvarhoz elég hű jelentések érkeztek 
a magyarországi fölkelésről, mely nagy arányokban fejlődött. 
Pedig Korn apó az ő utasitása után folytonos érintkezésben állott 
a fölkelőkkel és házával is változás történt. 
A Zöldfa-fogadó két épületből állott. Az egyiket a Korn-ős 
épittette, a másikat készen vették utódai. 
- A kis ház, nagy házat szült, - szokta mondani Korn apó. 
Kapuját befalaztatták a vett háznak, mégsem látszott a helye, ezt 
a falazást Korn apó kibontotta és diszes kaput csináltatott helyébe. 
A másik kapun jártak be a vendégek ezután is, és az uj kaput 
vizsgálók igen csodálkoztak annak fölirásán: 
„E kapu nem nyilik.” 
Szögletes, nagy betük ékeskedtek a kapura ragasztott 
pergamenlapon, és az arra járók nagy része ösmervén Korn apó otromba betüit, 
élczelődtek a föliráson. 
- Korn apó a császárt várja, azért csináltatta a kaput. 
- A császár, ha hallaná gunyolódásait, bizonyosan ellopatná olyan 
helyre, hol senkit sem szurhat nyelvével. 
- Nem lehetséges Korn apót ellopni, mert fölkiabálná a 
várost. 
Korn apó, ki sokszor hallotta az emeleti ablakból ez 
élczelődéseket, boszusan dörmögé: 
- Bornyuk! csodálkoznak az uj kapun, én tudom, mit csinálok. 
Alkalmazottai nem mertek hozzá intézni oly kérdéseket, melyek a 
fogadó szükségletén kivül estek, felesége mindig helybe hagyta férje 
intézkedését, s midőn az öreg Borbála kiváncsisága annyira megfeszült, hogy 
megkérdezé: mi czélra készült az uj kapu? Korn apó föltünő nyájassággal 
válaszolt: 
- Hogy Bábi néni nyelve a másik kapuban meg ne akadjon valamelyik 
vendégben. 
Az öreg asszony visszaadta a szót. 
- Hiába gunyolódik, Korn ur. Nyelvemre volt már szüksége 
magának. 
- Igen és lesz is. Szüret előtt szőlőmben kereplő helyett, 
seregélyt riasztani. 
- Jó volt az egykor galambcsalogatónak is. 
- Furcsán turbékolhatott, Bábi néni. 
- Maga szivesen hallgatta. 
- Mikor? 
- Mikor hirt hoztam arról a szép leányról, a kit Mózes atya a 
zárdába vitt. 
- Igazsága van, béküljünk ki egymással. 
- Oh, a maga barátsága nem soká tart, tele van az epével. 
- Már miféle részem? 
- A nyelve. Azt hinné az ember, hogy gyülöl mindenkit, mert ha 
valakivel beszél, azt lekisebbiti. A községi gyülésteremben is félnek magától, 
itthon is félnek - csak a koldusok mondják: „Az öreg Korn apó annyi alamizsnát 
ád, mint egy herczeg, s ránk támad, ha köhécselünk, a miért nem megyünk hozzá 
orvosságért? Az öreg Korn apó vig ficzkó, nemes pártfogó, gavallér.” 
- Azért mondja Bábi néni, mert virágcsokrot igértem. 
- Veszek én magam, kedves Korn ur. Ma is gyüjtöm rá a pénzt, csak 
már általadhatnám! Oly régen láttam tisztemet. 
- A császárt őrzi. 
- Beteg a császár. 
- Nagyon beteg. Öregszünk és elmulunk, Bábi néni. Együtt 
gyerekeskedtünk Lipóttal, s mindig eljött vizsgánkra nagy kisérettel. Én 
meglehetős tanuló valék, legjobban számoltam s faltam a hittant, a történelmet. 
Egyszer oda jött hozzám s azt mondá: „Korn, te nagy ember leszesz, nagyon okos 
vagy!” Nem igen biztam ettől a percztől kezdve emberismeretében. Nagyon 
tévedett. Mi lettem? Korcsmáros. Az nem nagyság. 
- De Korn ur nagy ember. 
- Ugyan miben? 
- Nem atyamestere a fogadós-czéhnek? 
- Igaz, ezt elfelejtém, végre az is egy kis állam s annak 
kormányzója vagyok. 
- S nem oly feledékeny, mint Lipót, a kit mi nagyon szeretünk. 
Nemde, Korn ur? 
- Ugy van, Bábi néni, ő nekünk örömet szerez. 
- Hát csakugyan meglátogatja? Talán az uj kapu... 
- Minden megtörténhetik. 
- Ah! ez nagy kitüntetés leend, és önre a nemesek is irigykedni 
fognak. 
- Ne sértegessen, Bábi néni! Mi az a nemesség? Ha kabát, én 
bizonyosan elnyűttem volna, mióta élek. 
- Igen, Korn ur mindig jó és nemes volt. 
- Ugy-e megérdemlem, ha öröm ér. 
- Senki jobban. 
- Pedig vétkeztünk. 
- Én nem. Talán Korn ur? 
- Megcsaltunk egy nagy, nemes embert. 
Az öreg asszony ijedten ismétlé: 
- Én?... Nem. Talán Korn ur? 
- Mind a ketten. Eltagadtuk attól a nagy embertől, hogy tudjuk hol 
van, a kit szeret. Eltagadtuk apjától lányát, s azt hiszi, halott. Rosszat 
cselekvénk, bűnt követtünk el. 
- Én!... Nem. Talán Korn ur? 
- Vagy egyikünk sem. Én parancsoltam Bábi néninek. 
- Akként volt. 
- Nekem parancsolta Mózes atya. 
- Legalább azt állitotta. 
- És ezt egyikünk sem tevé jól. A fának nem szabad födelet 
csinálni, nem hull rá harmat, nem áztatja eső, nem ád szint leveleinek a 
napsugár. Ki a szerelmet ellopja, nagy bűnös, mert a ma örömét a holnap nem 
adja vissza. Mi hibáztunk és Lipót a bibliás, kire azután rákiáltom: éljen 
boldogul! kiolvasta a bibliából: „A mit nem adhatsz, azt el ne vedd.” Megfeddé 
érte Mózes atyát. 
- Ő a vétkes? 
- Legyen. De most már minden jóvá lesz téve. Mózes atya jót akart 
és mindig jót cselekedett. Lehetetlen, hogy eltért volna utjáról. A leánynak 
pihenésre volt szüksége: lelke, szive tépve volt, s Mózes atya szabaditotta meg 
hóhérjai kezéből, ő intézte gyógyulását is. A boldogság édes mindenkor, itt 
csak mulasztva, de vesztve nincs. Mózes atya ide hozza Sie Ágnest, azért 
készittettem az uj kaput, Bábi néni! 
- Mily szép figyelem öntől, kedves Korn ur. 
- Megszüntetném a korcsmát, de az a hirhordóm és ösmerettáram; nem 
akarom azonban, hogy a hol mindenki bejöhet, ott járjon be tiszteletem tárgya. 
Láttam én, mikor szőnyeget teritettek a templomajtóba a császár elé a papok! Ha 
azoknak illik, nekem is szabad. A szenvedések szentté avattak már sok 
méltatlanul szenvedőt s az a leány sokat veszitett, sokat szenvedett s ki 
tilthatná nekem, hogy királynémnak ne tekintsem? 
- Csakugyan ide jön? 
- Hazudtam én valaha? 
- Nem, Korn úr, igaz volt. Bocsánat. 
- Ide jön és boldogságát talán megtalálja. S ugy-e? Mi, a két 
véncsont, örülünk boldogságának? Hogyne! Hajh! Bábi néni tánczolunk még mi 
ketten. Hahó, hopsza hopp! Eltánczoljuk a polkát kecsesen, alakoskodásunknak az 
lesz a vége. Az a pompás polka, a mi Szobieszki János nemeseitől maradt ránk 
Bécs fölszabaditásakor, a nagy hadjárat egyedüli hagyománya, ezért sem 
fizettünk meg a jó lengyeleknek. 
Korn apó valókat beszélt. Házát igazi szeretetéből alakitotta át s 
boldogan beszélé feleségének: 
- Mindenki élvezetéért fizet. A gyertyaöntő szomszéd másfél árát 
adja sokszor a hizott ludnak, nyelvével csettent a kéjtől, ha egy terjedelmes 
libamájat lát. Miért ne élvezzem én, a ki mámoros vagyok barátságomban. 
Való volt, a mit a császár akaratáról beszélt, a mit Mózes atya 
előtt az, ki is jelentett. Ezért mondá Beregi Miklósnak: 
- Nézzen ki a tavaszba, ilyenkor sok ismerős előkerül. 
Beregi Miklóst Mózes atyánál találjuk első látogatásában. 
Az várta öcscsét. Czellája ajtaja nyitva volt, hogy előbb 
megláthassa az ajtónyilásnál is. 
Elbeszélte a multak eseményeit, mit öcscse előtt eltitkolt. Minden 
szavából a szilárd jóság tört elő s a mit tett, azt hitte, azzal öcscse javának 
szolgál. 
Elmondta Pumilló tervét az életben maradt leánynyal, Kéri 
segédkezését, és a szabaditást. 
A hová a lányt vitte, annak meggyógyult a lelke ott, a rémes 
látványok után, és a szép hölgy lelkében szerelme állandó maradt. 
- Itélj felettem, öcsém. Férfiu vagy. Mondd szemembe, ha hibáztam 
s botlásom magad tedd jóvá. Itéld meg, mit tettem hazámért. Minden bajt 
enyhitettem, az üldözötteket védtem, harczba állottam értök s nem várok érte 
köszönetet sem. Nem használtam hatalmamat érted, nem kerestem részedre vagyont 
és rangot: csak vissza hivtalak a hatalmas beteg emberhez, ki jó vala hozzám 
mindenkor. Ennyivel tartoztam enyhiteni háborgó gondolatait, mely az öregek 
utolsó éveiben, a multnak kiáltó emléke. 
Midőn Sie Ágnes szabaditását elbeszélte, s mint hozta e leányt a 
zárdába, Miklósnak eszébe jutott a tizenkét katona, kiket maga a sors hozott 
utjába és a hallottak után melegen szoritá meg bátyja kezét: 
- Ez folytatni fogja ezután is a védelmet? 
De nem tagadhatta el, mily rendkivüli hatással van rá annak 
tudása, hogy Sie Ágnes él. 
Az élet komorságában hát reá is dereng a hajnal? 
Élete komorszinü ruhát viselt, egy szerelme volt és ez, mintha 
sirjából jönne vissza most, arra a komor ruhára hozva szerelmének 
szalagját. 
Szerette hinni, hogy Sie Ágnes élete talán nem való, csalfa kép az 
egész. Ő, a megkövesült szivü katona, kit óriás érdekek dobtak egyik nagy 
pontról a másikra, megérdemli e nagy boldogságot? Szereti az Isten annyira, 
hogy szelidebb sorsban boldogitsa, gyönge női kéz? 
Sie Ágnes aznap reggelén hagyta el a szerzetes karján a zárdát és 
Korn apó vendége lőn, ki majd kiugrott bőréből, midőn meglátta. 
- Mily szép hölgy! - mondá meglepetten. - Csaknem olyan magas, 
mint Miklós ur s rajta van az ifju életnek minden kedvessége. Sohasem láttam 
magyar lányt s ha a magyar anyák ilyenekből válnak, akkor rosszul áll az 
osztrák ügy Magyarországon s e népet szeretni kell, nem pusztitani. 
Mózes atya ugy intézkedett, hogy Sie Lőrincz is feljőjjön. Korn 
apó szürkéi a bécsi kapuban várták. 
Beregi Miklós látogatta meg először. 
A vasember megállott a küszöbön, mintha leszögezték volna, eszébe 
jutott a borzalmas kunsági temető, hol lángok környékezték s mintha e temetőből 
szállott volna fel az angyal. 
A leány elébe sietett s kezét nyujtá szótlanul. 
- Szeretsz-e még, Ágnes? 
Ez volt a vasember köszöntése. 
A leány odaborult mellére, szive közel volt a másik szivéhez, az 
beszélt. 
Neki is eszébe jutott a mult. Az alázat, a védtelenség és a hozzá 
intézett szóban megnyilott álmai valósága. 
Korn apó látta őket s öklével törölte szemeit. Csendesen 
behajtotta az ajtót s leült elébe. 
Beregi Miklós átölelte a leányt és azon a hangon beszélt hozzá, 
melyet a szerelem ajándékoz legszebb perczében, fülébe csengve egy életen 
keresztül annak, a kihez szól. 
- Emlékezel rám? 
- Mindenre emlékezem. 
- Nem felejtettél el? 
- Egy pillanatra sem. 
- Lásd, ezt nem érdemlem. Nem kutattam föl érted erdőt, mezőt, 
várakat; nem sugta semmi, hogy élsz. Azt hittük, meghaltál. Ne itélj meg érte. 
Szolga voltam. Lekötött a hűség császáromhoz, s akkor, midőn föltaláltalak 
volna, nem szólhattam apád előtt saját kinomról, nem beszéltünk magunkról, 
másokért tettünk. 
A leány hozzásimult, mintha félne azoktól az emlékektől. 
- De most már megvédelek. Elviszlek édes anyámhoz. Neked is volt 
édes anyád, kis öcséd. Én háládatlan, rossz fiu vagyok, sohasem láttam az 
anyámat, mióta eljöttem; de téged elviszlek hozzá és megbocsát. Tudod-e, hogy 
él az apád? 
- Tudom. Mózes atya mindenről értesitett a zárdában, hol 
elismeréssel beszéltek a tiszteletre méltó férfiu emberszeretetéről, ki nem 
engedte, hogy másképp szólitsam, csak mintha rokonok volnánk: bátyámuram. 
- Mózes bátyám hogy nevezett? 
- Hugom, kedves gyermekem. 
Korn apó kopogtatott. 
Az ajtón Mózes atya lépett be Sie Lőrinczczel. 
A puszták szilaj vajdája kissé meghajlott derékkal lépkedett, 
arczán azzal a kemény vonással, mi a Jajhalomnál vivott csata óta ráégett. 
Egykori vajda ruháját viselte, de most oldalán sulyos, görbe kard 
lógott, magas süvegét markolatára téve. 
Oda lépett leányához és szeme közé nézett. 
Leánya zokogott keservesen, az apa sirt. 
A jelenlevők meghatottan látták egy szomoru eset könyeit hullani 
az apa és leány szeméből. 
Sie Lőrincz bánatosan bólingatott fejével: 
- Mintha anyádat látnám, kedves cselédem. 
Senkinek sem tünt fel az, hogy Mózes atya a durva papi csuha 
helyett teljes papi diszben áll köztük, nyakában a pápa által ajándékozott 
aranylánczczal. Olvasója nem a régi harczi rózsafüzér, ennek drágakő minden 
szeme, féltett ereklyéje a rendnek, melyhez tartozik. 
Sie Lőrincznek megfogá kezét e szavakkal: 
- Haragszol-e rám, Lőrincz? 
- Áldalak uram, a miért gyönge gyermekem védted, oltalmaztad, 
nevelted. 
- Visszaadom neked, elviszed-e tőlünk? 
- Hogyne vinném, jó uram. A farkas ápolja kölykét, a galamb 
buzaszemmel eteti? Boldogsága boldogságom s védem, őrizem, hogy megtalálja 
boldogságát. 
Miklós közé akart szólni a vajda szavainak, de Mózes atya 
válaszolt: 
- Ne vidd el, Lőrincz. Add nekünk, add öcsémnek. 
De ekkorra kivette az a leányt apja kezéből s hevesen mondá: 
- Ágnes enyim, Lőrincz bátyám! Nekem adtad. 
Sie Lőrincz megtörlé verejtékes homlokát. 
- Tied az. Legyen veled boldog, és te fürödj szeretetében... Mit 
mondjak én, ki gyermekemet találtam fel, hisz elfog az öröm kínja, legyen a 
tied. - De ha szivembe látnál, abból azt olvasnád: nem szivesen. - Én ott 
harczolok hazám szabadságáért, keresem a halált, szeretném, ha vérem folyna 
földjére, mert honfivérből árad a szabadság levegője. Te, a ki legkülömb vagy 
közöttünk, nem vagy ott; ellenségünket szolgálod... 
Mi volt ez?! 
Mi szólott Sie Lőrinczből? 
Örjöngés vagy engesztelhetetlen gyülölet? 
Nem. A nép eredetisége, mely nem ösmer más nagyságot hazája 
szabadságánál, s szeretete mámorában lelke ehhez nőve nem mérlegeli az 
eseményeket, az igazságos hálát egyeseknél, abban nem ösmer alkut és 
engedelmet. 
Láz, forró láz ez, hol az ész másodrendü szerepet folytat, de 
nemzet- és faj-föntartó erő. 
Sie Lőrinczből a nép szólott ahhoz a vezérhez, kit bálványául 
vár. 
Beregi Miklós megértette. A pór szava talán elhangzott volna 
máskor a nélkül, hogy megfigyeli, de ez, közel állott szivéhez. Nem védte 
magát, de érezte, hogy e megbántásra nem méltó. 
Sie Lőrincz apja a leánynak, a leány szereti, övé lesz. Sie 
Lőrincz önző, árt szab leányáért. A kavics a hegynek pattan, a kavics félreüt 
egy picziny földet, a föld fedett egy picziny eret melyből csermely fakad. Sie 
Lőrincz tudja, hogy ő a kavics, amaz a hegy; de hazafi és fölhivja amazt, a 
haza védelmére. 
Volt-e igazsága? 
Helyzetében, multjában volt szavának igazsága: a boszu és remény 
hite. Beregi Miklós tetteinek kulcsát a magasabb egyéni nagylelküségben 
találjuk s ez is igazság. Két ellentétes igazság pedig nem létezik, nem 
létezhetik. Ily összehasonlitásoknál az egyik igazság főbb, mint a másik. 
Beregi Miklós tudta, melyik a főbb s elkékült ajakkal felelt az őszinte 
szóra: 
- Várj egy kevés ideig itéleteddel Lőrincz bátyám, én is letörök 
addig magamban minden érzelmet, majd akkor szivedet kérdezd magad. 
Sejtette, hogy ez idő már közel van, látta a császár roskadó 
erejét. 
A császár javulása csak szinleges volt. Lipót beteg szive 
fölpezsdült mégegyszer, hogy hive boldogságán melegedjék. Mózes atyával együtt 
készitették elő részére e napot és Sie Lőrincz sehol sem volt nagyobb 
biztonságban, mint Lipót székvárosában. 
Midőn Beregi Miklós eltávozott, ágyára hanyatlott. A test, mely 
csaknem két év óta birkózott a betegséggel, nem birt többé semmi fölindulást, 
mégha a gyönyör okozta is. 
- Hivják elő őrömet - kéré orvosait néhány óra mulva. 
Az megjelent s még egyszer kihuzva széles kardját a császár 
őrizetére, komoran állott szokott helyén. 
Lipót Mózes atyát is hivatta s midőn belépett hozzá, szeliden 
intett kezével, hogy közeledjék. 
- Mózes atya! Halálomat érzem. Meghalnak a koronások, meghalnak a 
koldusok, ez a végzetünk. Sokáig éltem, történetem van, voltak hibáim. A 
császár, egy fényes pont életében, a pontnak millió keze van, csakhogy e 
kezeket külön szivek igazgatják... A pontnak millió szeme van, de ő maga nem 
lát tovább a közönséges szemhatárnál. A kéz és szem: cselekvés és itélet. Az 
óriás részleteinek bénasága, vaksága: mert egy magasabb sövényen sem lát a 
szomszéd szomszédjához, ebben törik meg az általános. 
A császár elhallgatott, hosszan nézte Habsburgi Rudolfnak, első 
császár ősének a falon függő képét. 
- A kezek bűneit a pontnak rovására irni nem lehet. A császár 
föltétlen hatalom, fény, nagyság; népek uralkodója - de ember s az ember 
gyarló. Emlékezik-e, mikor mondtam: szeretném, ha a magyarok ugy emlékeznének 
meg egykor rólam: „A szabaditó Lipót”, „a becsületes Lipót”. Óhajtom, hogy 
nyerje vissza egykori erejét, lakosai számát, megelégedését. Mózes atya, ön 
magyar, megirja ez óhajtásomat történetemben, honfitársainak? 
- Megirom, felséges uram. 
- Még őrömről emlékezem. Ott áll most is küszöbömön belül. Ön 
hozta fel mint ifjut, nézze most, olyan mint egy nemes jóniai oszlop, mely a 
befejezettnek ábrája. Rang, vagyon várja. Választhat a legmagasabbig, 
intézkedtem, rendelkeztem, és az ő boldogságán örültem ma, talán utóljára. 
Oszsza meg a vagyont fegyvertársával, Iszálylyal. Kegyelmem folytatódni fog 
fiam kezéből... Pihenjünk mi, kik elfáradtunk s eléltük a kiszabott időt. 
Virradóra, midőn a nap ismét besütött a császár ablakán, Lipót 
pihent. 
Világhirü hadvezérei állották körül emlékét, kik a Nyugat és Kelet 
között folyó százados harczot, győzelemmel fejezték be. 
Minden érdem azoké és a nemzeteké, kik együtt füztek babért 
uralkodójuknak. Minden rossz, minden igazságtalanság kormánytanácsának nevéhez 
tapad. 
Ravatalánál birodalmának nagyjai között helyet adtak az őrnek is, 
ki nem volt szolga soha hűségében, de hős volt hűsége nagyságában. 
A nagyokkal ezután sorban állhat, egyszerü magyar neve aranyozva 
lesz ranggal, vagyonnal, méltósággal. 
A sebek jutalma az. 
Lipótot milliók gyászolták. 
A nap leáldozott s a nap feljön. 
A császár meghalt, utódja mint császár állott koporsójához, és 
együtt kisérle nyugvó helyére az őrrel. 
A sirboltba lekisérte az őr, s tovább nem volt rá szükség, ott már 
békés papok őrködnek imával, a porladók lelkiüdveért. 
Azok meg sem látták, hogy az előbbi őr kardja, hüvelyébe siklik, 
és oda támasztja a fegyvert a sirbolt falához. 
Aztán elmegy a figyelő szakasz osztályába, ott lerakja magáról a 
diszruhát, fölöltözik egyszerü ruhába, a milyet polgárok viselnek és ott hagy 
mindent, a mit összegyüjtött véres csatákban. 
Eszébe jut, hogy e helyre mint egyszerü apród lépett be fiatal 
barátjával, s hová emelkedett most! 
Nincs többé szüksége a közönséges törzstiszti jelvényekre, sem 
apród emléktárgyaira. Várja a fény, rang és vagyon, a jövő szélesebb ingásokba 
lejti ábrándjait előtte. 
Költözik a régi helyről, választani megy. 
És választott. 
Fejedelem-választások. 
Lassan, kimért léptekkel indult Sie Lőrinczhez, ki életét százszor 
áldozta volna inkább, semhogy egy szót kiejtsen, mivel bánatot okozhat annak, 
kit az emberek között legtöbbre becsül. 
De a mit kimondott, nem változtathatta meg, szive érzett ugy s 
hazudni nem tudott. 
A lefolyt eseményeket mindhárman tudták: Sie Lőrincz, leánya, Korn 
apó, és örültek a kitüntetéseknek, mi a vasemberre vár. 
Sie Lőrincz azt mondá leányának: 
- Senki nem méltóbb azokra nála, mi félre állunk ezután 
utjából. 
A leány sirva válaszolt: 
- Én nem állhatok, én nem élem túl megvetését. 
- Hogy ne mondhassa valaha, nem szerettem valósággal, én sem élem 
túl a napot, midőn barátságát megvonja tőlem. 
Ezt Sie Lőrincz felelte leányának. Ekkor érkezett hozzájuk Beregi 
Miklós, Korn apótól követve. 
- Lőrincz bátyám? Öreg barátomat fölkértem, viselje gondját 
Ágnesnek - szólitá meg a vajdát. - Végeztem sorsommal, itt vagyok, veled megyek 
Magyarországba. 
A leány ugy nézett a beszélőre, mintha szive akarna 
megszakadni. 
- Ne ijedj meg, angyalom. Korn apó gondodat viseli. Apád valamire 
figyelmeztetett, mit teljesitek, hogy enyém légy. Ez órától kezdve ellenség 
vagyok e városban, csak e házat s benne téged imádlak. Minket hazánk szabadsága 
hí. Menjek? 
A leány lelke nem birta fölfogni e változások okát. Évek óta 
reménykedett a pillanatért, hogy e férfiut láthassa, hitt e szavaknak, de szive 
kinjában aléltan rogyott össze. 
Igy választotta meg Beregi Miklós hősi élete érdemét. 
A Szabad Földek lakói fölemelték a zászlót; a tölgyfa-ágon, mit a 
kiégett földbe szúrt le a vajda, ekkorra lomb eredt. A szél parányi fűmagvakat 
hordott, az gyökért eresztett és a fekete szénmező zöld köntösbe öltözött. A 
madár, fészkét párnázni, csőrébe vitte a virágok hervadt levelét, s néha 
virág-magot is vitt azokkal. A virág magot a madár kidobta a fészkekből, az a 
földhöz érve, esőcseppektől locsolva, otthont talált, és a föld ujra azzá lőn, 
a mi volt, élők táplálójává, élők gyönyörködtetőjévé. 
A régi lakók közül, kik élve maradtak, visszajöttek a madár után; 
a hazatért nők is megkezdték a fészek-rakást. 
A férfiak oda voltak harczolni: Istenért, hazáért és 
szabadságért. 
Nem akarták, hogy az ujra földdé lett föld, az elmult sorsra 
jusson. 
Magyarország a szabadságharcz csatáit vítta. Győzött és vesztett, 
a harcz komoly volt. A Mátyás halála óta szenvedett nemzet, háromszázados harcz 
után fölemelte kardját, hogy önálló legyen, saját sorsát mint szabad nemzet 
intézze. 
Nem mindenki érti a magyart. 
Oly hosszu szenvedés és rabiga után pusztulva népében, honnan nőtt 
ereje, bátorsága, hol vette izzó tűzének táplálékát? 
Mi azt hiszszük: népe szabadság és hazaszeretetében. 
Az ember szabadságra vágyott és ezzel táplálta hazaszeretetét. A 
kettőt képzeletében egybekötötte, s a legkisebb méltatlanság, mi az emberen 
esett, reményében a másiknál találta horgonyát. 
- Másképpen lenne ez akkor! - sóhajtott az ember. 
És e „másképpen”-ben volt az örökerejü remény, mint a hogy van ma 
és lesz mindenkor... 
A Szabad Földek munkás lakói élvezték, hogy mit jelent az ember 
szabadsága. Tanácsosaira hallgatván Lipót, e szabadságtól fosztotta meg őket a 
Sie Lőrincznek átadott itéletben és a nép nem látta többé benne a nagy 
szabaditót: de a kis szivet, ki szolgák fölött óhajt uralkodni. 
Nem a boszúra gyültek össze a csíkhalászok, hanem a szolgaság 
irtózata kergette össze a rémült embereket. 
S ebből támadt az első szabadságharcza a nemzetnek. 
Ha e szabadságharcz képét gyürübe foglaljuk s e gyürü 
végtelenségét átvágjuk a küzdő nemzettel, az egyik végnek tövében ott találjuk 
az elmondott okot. 
E szabadságharcz lelke: Rákóczi Ferencz így hitte, ekképpen 
látta. 
Bizott a nemzetben, melynek népe harczba hívta, idegen 
országból. 
A nép szabadságot kért, Rákóczit szabaddá tette hazájában s 
összeforrott a szabadság vágya nevével. 
Midőn megindult sasszárnyakon a hir, az urak oda álltak a nép 
elé. 
Rákóczit elismerték azok is elsőnek. 
Beregi Miklós egy lelkesült nemzetet talált, mely seregekre 
oszolva vítta véres hadijátékait. 
A hadmező az ország területe volt, s alig volt rész, mit víni ne 
kelljen az ellenségtől. 
A Szabad Földek harczosai nem tüntek többé föl külön, 
összeolvadtak a sereg tagjaival s mint egy részlet, harczoltak a többi 
részletekkel. 
Tervnek, egyöntetü vezetés hiányának laza intézkedései vesztettek 
velök csatát s lelkesedésök nyerte a győzelmeket. 
Átlátta ezt, s Rákóczi emelkedni látta csillagát az erős 
katonában. 
Hajh! hogy megváltozott minden. 
Egy láthatatlan kéz volt Rákóczi mellett, mely biztos irányba 
igazitotta a hadviselés menetét. 
Iszály az első órától kezdve Rákóczi javára működött a franczia 
udvarnál s Lipót halála után nyiltan pártjára állott. 
A két egymástól távol esett jó barát ismét egy czélra tört. 
A hadvezetésben észrevétlenül bekövetkezett a rend. Rákóczi 
szigoru mert lenni vezéreivel szemben, s azok belátták szükségét, hogy 
törvényesen elismert urok legyen. 
- Legyen királya Magyarországnak. 
E végből országgyülést tartani összejöttek az ország rendei. 
Beregi Miklós nem látott még magyar országgyülést, nem ismerte a 
főurakat és a vagyonos köznemeseket - itthon, gyüléseken. 
Módjában lett megismernie s csaknem elvakitá az a megragadó erő, 
mit a magyar uraknál észlelt. 
A szécsényi határ sohasem volt oly gazdag, mint akkor, midőn 
Magyarország elsői odagyültek. 
Minden főur egy-egy fejedelem. Kiséretében szolgák számosan és a 
czigánybanda, mely estétől reggelig húzta fényes sátrak alatt a szebbnél szebb 
nótákat. A nóták mind szabadságról beszéltek, a haza bajait sírták. 
A vármegyék küldöttei, a vagyonos köznemesek ugyanolyan 
szokásokkal mutatták be magukat, mint a főurak. 
Milyen alakok! Bátrak és erősek. 
Közéjük vegyült ő is. Ekkor már joga volt hozzá, egypár ütközetben 
résztvett és személyes bátorságát irigykedve emlegették. 
És a mezősdombi csata! mely felrázta az egész országot, csodálat 
tárgya volt. Ahhoz hasonlót a szabadságharcz csatáiból nem tudtak 
felmutatni. 
Megkérdezé egy idős kurucz mágnástól: 
- Azt hallom, a rendek kifogásolják, hogy a Szabad Föld lakói, a 
jász és kun ezerek, vezetésem alatt mint külön hadosztály működjék? 
- Nem is lehetséges. Ezek parasztok és nem lehet, hogy külön 
győzzenek, a föld népe mind ezek körül toborzódnék és a rendek azt nem 
tűrhetik; különben ezek elvesztették önállóságukat, a Szabad Földek 
jobbágyföldek. 
Beregi Miklós Rákóczi egyenes felkérésére tette e kérdést, ki 
tudni akarta, miként gondolkoznak a rendek czéljai felől. 
- De a Szabad Földeket Lipót adományozta a lovagrendnek és most 
szabadságát vijja a nemzet? 
Az öreg kurucz nyugodtan válaszolt: 
- Ne vedd rossz néven öcsém, ha a valót elmondom. Lipót 
elajándékozta a Szabad Földeket és mi lázadásban törtünk ki ellene, de az az 
ajándékozás megtörtént és mi valónak tartjuk. Ez is egy sérelem, a milyen van 
ezer. A katolikusoknak sérelem, ha protestánssá lesz egy falu; a 
protestánsoknak sérelem, hogy czimerébe csak oroszlánt festettek és nem kardot 
emelő oroszlánt. Ezek az apró sérelmek hintik el a viszályt, mert folyton erről 
beszélünk majd tanácskozásainkon... Az embernek, ha szilánk megy bőre alá, 
kiabál és panaszkodik; hallottál még panaszt a csatatéren, csonkán vergődőtűl? 
A Szabad Földek lakosai küzdeni fognak szabadságért s nem panaszkodnak. Ha 
győzünk, akkor tárgyalni fogjuk az országgyülésen sérelmöket, ha nem győzünk, 
akkor súlyosabb rabigába vettetnek, de harczolunk mint a tigris, a magyarok ősi 
nevéhez méltóan és mi ne beszéljünk sérelmekről. 
- A herczeg aligha másként nem gondolkozik. 
- Rákóczi Ferencz? Az nem lehet. Rákóczi királyunk lesz, magyar 
vérből eredt magyar király! Mi kivívjuk függetlenségünket vele, s élünk vele, 
halunk érte! 
Akként lőn, a mint az öreg mágnás mondá: 
- A gyülés azzal kezdődött, hogy a protestánsok összevesztek a 
katolikusokkal s mikor egy heti kölcsönös ellenkezés után kifáradtak egymásból, 
lelkesedve kiálták ki királylyá Rákóczi Ferenczet. 
A németujhelyi börtön rabja ott állott ezrektől körülvéve, 
dicsőségéről zengettek a tárogatók. 
És mélyen érezte, mily ellentét a rabság és szabadság. 
Ott szenvedés és vérpad, itt dicsőség és koszoru. 
A koszoru után trón, mit egy nemzet karja és szive emel. 
A nemzet nagyjai fejedelmüknek ösmerték el. 
Fejedelem már volt, de a nemzetnek nem volt szabadsága. 
Ki szerzi azt meg? 
Rákóczi lelke a kérdésen töprengett, ha változó hadiszerencséjéről 
gondolkozva, birálta az esélyeket. 
A nemzet vitézül küzdött, egy csatavesztést kétszeres győzelem 
pótolt. 
Seregei szétszórtan működtek és a komoly győzelmek után aprózott 
csapatokban pusztítottak Ausztria különböző területein. 
Egy nagy sereg szükségét érezte, mely számával, tanultságával, 
lelkesedésével, döntő hadjáratra képes legyen és majd a békében, biztositsa 
erejével a nemzet önállóságát. 
Honnan veszi azt? 
A szécsényi követek egy része, kik fejedelemmé választották, ismét 
összegyültek Munkácsra. Osztozni jöttek Rákóczi örömében, kit a testvérország, 
Erdély is meghitt fejedelmi székére. 
Rákóczi kiséretéhez voltak csatlakozandók s víg danákat vertek 
vissza a magas hegyek a várfalakhoz. 
Volt ok a vígságra, a fölkelés ügye szerencséjének tetőpontján 
állott. 
De midőn elcsendesült a zaj, Rákóczi ébren maradt szobájában. 
Ketten voltak fent, Beregi Miklóssal. 
- Barátom - szólitá meg - Erdély fejedelmi székébe hivnak, hálaadó 
szivvel fogadom a kitüntetéseket. 
- Fenség, egyesülve, a kettő erőt nyujt. 
- És mi lesz a sorsom? 
- A fejedelmek sorsa népeik kezében van. 
- És a népek sorsa? 
- A fejedelmekében. 
- Barátom, ön nem hiszi az én fejedelemségemet és igaza van. A 
látszat nem való, a képzelet nem igazság. Magyarország utolsó magyar királyának 
halála óta századok zúgtak el a nemzet fölött és e roppant ürt, mi onnan 
kezdődik, az én fejedelmi székem zárja el? Hajó vagyok csak, mit az ár sodor. 
Egy pergamen lap hirdeti fejedelemségemet, a pergamenre azt fölirni 
könnyü. 
- S ha az én tervemet elfogadja fenséged? 
- Barátom, a mit ön érettem tesz, meghálálhatom-e idővel? 
- A haza szabadságáért teszem s ki legkülömb fia, élvezze annak 
dicsőségét. 
- Tervét elfogadom egy föltétel alatt, ha ön egyik hadtestet 
vezeti; a másikat pedig Dragan Iszály. 
- Iszálylyal tudattam mindent, ma vagy holnap haza érkezik 
Francziaországból, hol ügyünknek, azt hiszem, becsülettel szolgált. 
- Neki köszönhetem minden sikereimet, mit a franczia udvarnál 
elértem: a pártfogást, a segitséget. 
A fejedelem is pihenni tért; Beregi Miklós pedig oda ült a várfal 
tetejére és elmerengett egy szebb jövőn. 
Az ő terve egy szebb jövőt rajzolt a magyar nemzet elé, és e 
jövőben sok lehetett a valóság. 
A harczot a nemzet szabadságharcznak képzelé; és a nép, tódult 
zászlói alá; a csatavesztések nem riasztották el, a győzelmek ujabb győzelmekre 
tüzelték. 
Kimeríthetetlen forrása volt a nép. Még egy erőfeszités, és a 
Rákóczi által óhajtott nagy sereg fegyveresen készen áll. 
Ezt az erőfeszitést végezte Beregi Miklós, ki oly biztos tervvel 
állott a fejedelem elé, melynek keresztülvitele megszerzi a haza 
szabadságát. 
A terv nem volt egyéb, mint harczba hivása a nép minden 
fegyverfogható tagjának. 
Mert a magyar népnek csak kisebb része vett ez ideig részt a 
szabadságharczban. 
Erdély népe még nem fogott fegyvert, csak néhány főbb nemes jött 
Rákóczi seregéhez. 
Ha a nép fegyvert fog, százezer hős áll a csatatérre. Ezzel 
megküzdeni gyenge Lipót utódja, és Rákóczi trónja megszilárdul. 
Megszünik a nemzet szolgasága. Annyi szenvedés után szabad hazában 
él. 
Beregi Miklósnak e műve befejezéséhez közelgett. Magyarországon 
már nem volt rész, hol Sie Lőrincz és a Szabad Földek öregei föl nem gyujtották 
volna a sziveket. A nép ama része, mely eddig tartózkodott a fölkeléstől, ma 
várta a jelszót. 
Erdélyben Dragan Szimion vállalta magára a népfölkelés 
előkészitését, kit ezelőtt mintegy három hónappal hivott magához. 
Az öreg ember még hatalmas alak volt. Az egykor oly dús szénfekete 
haj csodálatosan megtartotta szinét, mintha az idővel daczolna, nem engedve 
annak semmit, míg egyszerre össze nem töri. 
Dragan Szimion nem vénült. A ki most nézte, csaknem olyannak 
találta, mint ezelőtt huszonnyolcz esztendővel, midőn Andódon találkoztunk 
vele. 
Beregi Miklós nagy tisztelettel fogadta az öreg embert. 
- Ide jutottunk, Szimion bátyám. 
- A legjobb helyre, fiam. Én is szabadságért küzdöttem, apád 
harcztéren halt meg a nemzet ellensége előtt. A tiétek folytatása a mienknek, - 
válaszolt szavaira az öreg, ki Miklósunkat a régi módon „fiam”-nak 
szólitotta. 
- Édes anyám tudja-e, hogy hivattam. 
- Nem tudja, fiam. Rossz fiu vagy te is, Iszály is. Azt hittétek 
talán, ha urak vagytok, el kell felejteni az apát, anyát? Tévedtetek. - Anyád 
kérdezte tőlem: - Hová megy Szimion szomszéd? Hazudtam előtte, a mit soha nem 
ejtettem ki a számon; de hazudnom kellett, mert én jobban szeretem Iszályt, 
mint ő az apját s anyád, ha megtudja, hogy hivatsz, velem jön és bizvást 
állithatom: többé nem válik el tőled. 
- Édes jó anyám. 
- Jó anyád, mondhatom. A mi pénzt Beregi Mózes küldött, megtalálod 
hiány nélkül. Elrakta részedre. A mit nekem küldött Iszály, azt is gondozása 
alá adtam. 
- És Ricza? 
- Ricza is külömb nálatok. Maradt leánynak, mert Iszálynak 
megigérte. Kérték százan, a hányan kérték, annyit utasitott vissza. Pedig 
emlékezhetnél, mi sorsa nálunk a leánynak, ha pártában marad: mindenki lenézi, 
mindenki csúfolja, gúnyolja. No, ne haragudj meg! Riczát senki sem csúfolja, 
Ricza angyala a két falunak: ha beteg van, elmegy hozzá és mesél szépeket, 
öregnek, fiatalnak s azok meggyógyulnak meséjétől. 
- Házunk teteje megrongyollott-e? 
- Még szebb. Anyád gondolt javitására. Mindig azt beszéli: haza 
kell jönnöd; mert egyetlen Beregit sem temettek még máshová, az ondódi temetőn 
kivül csak apádat, s ő tudja, hogy te otthon halsz meg. 
- Igy semmi különösebb változás nincs a házunknál? 
- Semmi. Megvan a Morgó kutya is. A vén állat rendesen ott fekszik 
az ajtó előtt. Süket is, vak is, orrát mégis mindig arra tartja, a merről 
elhagytad a falut. 
Miklósnak oly jól esett a visszaemlékezés a szülőföldre, az öreg 
Szimion beszédje után, kit azzal bocsájtott utjára: 
- Szimion bátyám! Haza viszem menyasszonyomat és édes anyám 
őrizetére bizom. 
De az öreg nem törődött többé azzal, mi történik otthon. Az ő 
lányai: Irina és Véta, már régen férjnél voltak, becsületes, andódi 
gelencséreknél. Üzte a küldetése. 
Feljárta Erdélyt a Sztrigytől a Cziblesig. Nem tartotta vissza a 
hideg télben sem hó, vizáradás, sem sziklaomlások. Izgatott, lelkesitett. 
Érintkezésbe lépett elégületlen kisnemesekkel, szabadságért rajongókkal. 
Völgyek, fensikok megösmerték az uj prófétát és télutójára a nép tüze föl volt 
gyujtva, s azt mondák mindannyian: 
- Szimion apánk! Egy szivvel, lélekkel megyünk. 
Az általános fölkelés ideje május közepére volt kitüzve. A 
Nagy-Küküllő torka mellett elterülő széles mezőségen gyülekeztek az oláhok, 
Kereszturnál a székelyek. 
Két jeles vezérrel az erdélyi sereg maga eldönti a fölkelés 
sorsát. 
Rákóczi 1707. márczius hónapban indult Munkácsról. Marosvásárhelyt 
ekkorra együtt valának Erdély urai és főbb nemesei a fejedelem 
választásra. 
Siettek. 
Az öreg Szimion mindenütt föllázitotta a nép szivét. A pór, mely 
mindig hű volt urához, engedelmes, dolgos, jobbágy, cseléd: csoportokba verődve 
kért most egy ösmeretlen jogot magának. 
És a nép vágya fölverte Erdély bérczeit, mintha az egy nagy harang 
lett volna, a mit keményen kongat ütője. 
Az országgyülés fülébe ugy zugott a hang, mintha félre vernék a 
harangot. 
Az elmék itt is föl voltak lázadva. 
Itt a nép vágya lázitotta föl. 
Mi volt e vágy? 
Talán lázadás a vagyon ellen, és ez lázitotta volna föl az 
országgyülés elméjét? 
Nem. 
E három betü örök tiltakozása annak, hogy e kor népe az önzés 
nevével befeketittessék. 
Egy eszményi nagyság volt a vágya, mely rendületlenül megtartja a 
történelem lapjain csodálatraméltó tisztaságát. 
Az volt a vágya; hogy ő is harczolhasson hazája 
önállóságáért. 
Rákóczi elébe az országgyülés tagjainak fényes küldöttsége ment, 
üdvözölni azt, ki Erdély uralkodója lesz néhány nap mulva. A küldöttség pompás 
látványt nyujtott, a fejedelem kisérete kisebb fényben mutatta be magát. 
Még nem látszottak Marosvásárhely tornyai, midőn az elül lovagló 
vitézek egy sereget láttak a távolban. 
A meglepetés ösztönszerüségével nyomultak az utánuk jövőkre. 
- Mi az ott előttünk? kérdék az erdélyi uraktól. 
Azok éppen semmi fölvilágositást nem tudtak adni a kérdésre. 
De volt egy ember a fejedelem kiséretében, a ki tudta, miféle 
sereg az, és a menet élére állt. 
Rákóczi tüzes, fehér ménen ült. Egyszerü öltözetében is kivált a 
fényes urak közül. 
Maga adott jelt a tovább haladásra. 
Oda értek a sereghez. 
Ilyen sereget még nem látott a fejedelmet kisérők közül 
senki. 
Három ezer székely állott ott, elhagyva tűzhelyét, családját, 
harczolni kész szivvel hazája szabadságáért. 
A seregnek minden embere az őserdőkből hozta fegyverét: egy 
botot. 
Az öreg Dragan Szimion mutatta be a szabadságharcz magyar 
seregének előőrseit. 
Beregi Miklós szó nélkül mutatott rájuk. Rákóczi elértette, Sie 
Lőrincz könyezett. 
A sereg lelkesült örömmel üdvözlé őket. 
Azután találtak másik sereget, óriás medvebőr-süvegjeikkel, a 
pásztor oláhokból. Minden süvegnek története volt: kézi tusába öltek érte 
medvét. A magyar-oláh törzs ama kijelentését hozták. „Véröket, életöket 
ajánlják a szabadságharcz ügyének.” 
A marosvásárhelyi országgyülés Erdélynek fejedelmi jogarát egy pár 
hét mulva kezébe adta Rákóczi Ferencznek. 
A szécsényi országgyülés a jogar helyett karddal ékesité. István 
király koronáját, mely a két testvér-ország fejedelmi ékességét és régi erejét 
adja, karddal kellett visszaszerezni. 
Az ünnepies beiktatáson Beregi Miklóst is régen várt öröm érte. 
Iszály visszaérkezett és a két jó barátnak ez volt első szava egymáshoz: 
- Többé nem válunk el. 
Iszály, Rákóczihoz nemcsak igéretet hozott, de pénzt a 
hadviselésre, nagyszámu műszaki és tüzér-tiszteket, katonákat, a seregek 
kiképzésére. 
És Rákóczi mély szomorusággal vette mindezeket. 
- Barátaim, - mondá, - talán jobb lett volna a németujhelyi 
börtönben maradnom, a fölkelés ügye veszve van, a további vérontás hiába. 
Azok meglepetten kérdezék: 
- Miért volna ugy? 
- Az országgyülés erőlködéseim daczára kimondotta, hogy minden ur 
visszakövetelheti tőlem katonává lett jobbágyát s egyuttal a népet eltiltották 
a harczbaszállástól. Ezek királyt választanak és a szabadságharczot kifosztják 
törvénynyel. Képzelt politikusoknak képzelt királya lesz. 
Beregi Miklós indulatosan kiáltott föl: 
- A szabadságharcz nevében benne van annak fogalma s nekünk győzni 
kell annyi szenvedés után. Nem kérünk mi az országgyüléstől semmit, csak jöjjön 
velünk a csaták terére. Ellenök nem emelkedik a nép karja; de velök együtt 
akarja ontani vérét. Jó! Megkezdjük a harczot ellenökre. A nép keresztüllépte 
kunyhója küszöbét, ne lépjen vissza a nélkül, hogy hazája szeretetének sebjeit 
ne vigye. Fenség! Testvérharczot nem folytatunk sem szóval, sem fegyverrel, de 
szerezzünk testvérdicsőséget, szabadságot a hazának együtt. Május közepén 
megharsannak a tárogatók az ország minden részében, és az országgyülés 
határozásával lezuhant kárpitját a szabadságharcznak, a nép karja emeli 
fel. 
Őrtüzek. 
Ismét otthon vagyunk Ondódon. A falu házai sem nem szebbek, sem 
meg nem szaporodtak. A rézkakas a torony tetején, ide-oda forgásában csak ugy 
csikorog, mint ezelőtt huszonyolcz évvel. 
A gelencsérek az agyagot ma is bányászszák, gyurják, salétrom 
részeit apasztják, mig korongra jut belőle egy-egy ökölnyi darab. A gelencsér 
aztán egyet lódit a korong talpán, átfogja a darabka sárt, s ez, karcsu 
bokálylyá formálódik ujjai között, a milyennekkel I. Lipótnak kedveskedtek a 
vándorutra kelt fiuk, a bécsi pagonyok mellett. 
A hamvasok, a melyekben a bokályokat égetik, a falu végén, ma is 
füstölögnek és éjjelenként a torkukból kicsapkodó láng fénye sötét szint fest a 
völgy nyakán ülő komor fenyőerdőre. 
Egy pillantás is hoz óriás változásokat. A pók hónapokon keresztül 
szövi, erősiti hálóját. A légy a hálóba repül, a pók megrohanja. Egy fecske 
száll az eresz alá, meglátja a legyet és a pókot, rájuk csap, csőrével felfalja 
mind a kettőt, szárnya legyintése szétszaggatja a hálót, és vége két 
lénynek. 
A fecske martalékával odasuhan az eresz alá, fészkéhez, s két 
fiókfecske kidugja fejét a pehelylyel kárpitozott épületből, szájukat eltátják: 
az egyik elnyeli a pókot, a másik a legyet. 
A kisebbszámu nemzet és a nagyobbszámu nemzet története hasonlit 
az elmondottakhoz. 
Arra nincs példa, hogy a légy kapja el a fecskét. 
Kisebb nemzeteknek sohasem szabad feledni, hogy csak hazájuknak 
imádása, védelme, egyetértése tartja fenn a népek, fajok, ezredévekbe tünő 
életében. 
Mily jól esik a hazatérő vándornak, ha ott látja a rég elhagyott 
falu határában, mohos hegyoldalán a bakfőt; miről egykor meglátta a cserjék 
között legelésző nyájat; a falu templomát, a tornyot, az ösmerősök házát és a 
sziv szentegyházát: az apai ősi házat. 
Mikor az a szentegyház az édes haza földjére támaszkodik 
fundamentumával. 
Az ondódi hágónál, a honnan ha lenéz az ember, a völgyet látja, a 
völgyben a falut, Beregi Mózes leszáll öszvéréről, elcsapja legelőre, ő pedig 
gyalog indul le a völgybe, le a faluba. 
Utazhatnék fényes kisérettel, a melylyel indult, de a kis faluba, 
honnan vándorutjára kelt, visszatérő vándor módjára megy, itt nem ismerik az 
emberek a fényt, csak durva köntösük alatt, a szeretet kebelén. 
A szerzetes látja a torony rézkakasát, mintha számitaná, mennyi 
vihart állhatott az ki. Visszanéz az oldalán csüngő keresztre, durva sarutalpa 
port rug a földön s eszébe jut: hogy e porszemek a szülőföldből szállanak fel s 
minden hitvarázs e szálló porszemekben egyesül. 
Odaérkezik az ősi ház kapujához. Minden az, a mi volt. Galambok 
turbékolnak a dúczban, rigó füttyöget az udvar öreg fáin. 
Megáll a kapu előtt. Ránéz a házfödélre, felnéz az égre, aztán 
lent, mélyen: szive kamrájában találja meg az áldozatot, a mivel áldja és 
üdvözli a házat, a ház lakóit. 
Benyitja a kaput olyan érzéssel, mintha oltárküszöbét lépné 
keresztül. A ház előtt ül egy asszony, ma is szép még, a szenvedések reménye 
lobog szemében s térdén ott hever keszkenője, mivel könyeit száritja. A 
zsebkendő különös, kettős fekete vonal van bele szőve: kettős gyásza van az 
asszonynak. 
A szerzetest, midőn már előtte áll, nem üdvözli s mintha régen 
várta volna, oly hangon szól hozzá. 
- Magad jöttél, Mózes? 
A szerzetest meglepi a fogadás s mintha fölocsudnék 
elragadtatásából, siet a válaszszal: 
- Kivel jöttem volna? Azt sem mondod Rákhel, kerülj belől. Miért 
fogadsz ily hidegen? 
Az asszonyt, özvegy Beregi Ézsaiásnét, Rákhelnek hivják és sógora 
ezért szólitja nevén öcscse feleségét. 
Az özvegy e válaszra még hidegebben felel: 
- Lépj be, Mózes. A háznak a fele a tied, a mi benne van és a ki 
hiányzik belőle, az az enyém. 
A szerzetest láthatólag bántja a hideg fogadás, belép a házba, 
szétnéz, minden az, a mit utoljára látott, csak az özvegy fehér ágyteritőjében 
veszi észre ismét a két fekete vonalat; akkor pedig csak egy volt. 
Azok a fekete sávok valamit juttatnak eszébe és a nélkül, hogy 
leülne, megkérdi az özvegytől: 
- Ricza hol van? 
- Mit akarsz azzal is? 
Ez az „is” megüti a szerzetes fülét. 
- Régen láttam, régen láttalak benneteket, látogatásotokra 
jöttem. 
- Riczát elküldtem az erdőbe vadrózsát szedni. A mult husvéton 
elfogyott a rózsavize, a helyett akar főzni. Akarod látni? Nem mutatom meg. A 
mult héten hogy üzented azokkal az uri katonákkal, mikor jösz, elküldtem 
előled. Minek mutogattad uri voltodat azokkal a küldöttekkel? Katonák nem 
voltak Ondódon soha! 
- Én csak magam jöttem. 
- Jól tetted: mert bezártam volna előled a kaput. Mig az özvegy 
él, addig sógorainak nincs jussok az udvart járni, a házat lakni. 
- Tudom, engemet is elutasitasz? 
- Még nem. 
- Mikor? 
- Majd ha kiöntöm előtted haragomat. 
- Nem tudtam, hogy haragszol reám, Rákhel. Megvallom, rosszul 
esik, hogy Riczát elküldted előlem. 
- Talán azt 
is 
el akarod vinni tőlem. 
A szerzetes már sejtette az özvegy haragjának okát s megkérdé 
tőle: 
- Miért van-e kettős fekete vonal asztalteritődön, 
ágyteritődön? 
- Tudod te azt, Mózes. Elégeld meg a kettőt, ne kényszerits 
harmadikat hozzá szőnöm. Az első az uramé, a te öcsédé, Ézsaiásé. Okom van 
hinni, hogy őt is te hivtad a csatába, a hol elesett. A másik a fiamé, az én 
kedves fiamé. Te hivtad el tőlem, te parancsoltad, én engedelmeskedtem, mert a 
sógor intézkedik nálunk az özvegy asszony fia neveléséről. Elvetted örökre 
tőlem, róla szól a második fekete vonal. 
- Balga asszony, hiszen most is azért jöttem hozzád: segits 
elhivni fiadat onnan, a hol van, add vissza nekem. 
- Hol van Miklós? 
- A harcztéren. 
- Igen? Hallottam beszélni, hogy az emberek mindnyájan elmennek 
katonának. Az ondódi gelencsérek, ha kiégetik edényeiket, ki hagyják aludni a 
tűzet a hamvasokba, elmennek s azután őrtüzekre lesz szükségük. Az ondódiak is 
készen vannak, mint mondják: Szimion szomszéd oda van régóta, lázitani a népet; 
pedig sirba van már a féllába. 
- Mint mondám: Miklós a harcztéren van. 
- Jó helyt van ott? 
- Vége, ott már nem jó helyt van. 
- Elvetted tőlem s nem vigyáztál reá jól, lásd Mózes, milyen 
gyönge vagy. 
- Igazad van. Elvettem tőled; de vigyáztam rá s nagy embert, dicső 
embert neveltem fiadból; de mikor érdemei jutalmában válogathatott volna, 
eldobott magától mindent, megforditotta életpályáját. Lejött harczolni a magyar 
szabadságért. 
- Az apja is azért halt meg. 
- Meghalni érte könnyü, de élve győzni érte nehéz, jó asszony. 
Miklós megtalálta kulcsát a győzelemnek. Ösmerem őket, Iszály és Miklós győzni 
fognak; de félek, hogy polgárvér folyhat. Ők nem támadják meg soha a testvért; 
de őket megtámadhatják a testvérek: mert nagyok lesznek, a nép ereje óriás s 
föltámad ellenük a féltékenység, az irigység. 
- Félted őket? 
- Másokat féltek tőlük, a kik botorul ellenségeikké válhatnak. A 
szabadságharczból hiányzik az egység, a bécsi udvar mindenáron azon van, hogy 
megszüntesse a lázadást és sokan elhagyják a képzelt nagyok közül a háromszinü 
zászlót. Ha Miklósék megkezdik a néppel a szabadságharczot, ne gondold, hogy 
elhuzódjam. Kijövök czellámból, odaállok elébök, mint a hogy megigértem, midőn 
hozzám jöttek: azonban szeretném, ha felhagynának tervökkel, ebben légy 
segitségemre, én nem mondhatom nekik ki e szót: ne tegyétek. 
- Mit beszélsz, Mózes? hiszen én sohasem látom többé Miklóst, 
azért is gyászolom. Hol találkozzam én vele? Azt sem tudom, hol jár. Ha 
visszajönne kis falunkba, én, az özvegy asszony döntsem el az ország sorsát! Ne 
kisértsd az Istent, Mózes. Szolgája vagy! 
- Miklóst látni fogod. Rákóczitól jövök, és Miklósékkal 
találkoztam az uton: menyasszonyáért megy. Hallod! Miklósnak mennyasszonya van, 
Sie Ágnesnek hivják! Sie Lőrincznek, a Szabad Földek vajdájának a leánya. Szép 
leány, Miklós nagyon szereti. - Ide hozza hozzád. Ide jön áldásodért, az ondódi 
kis templomba, és készitheted részére a gyöngyös pártát, mit koszoruval cserél 
föl. Iszály is feleségül veszi Riczát. Ez a másik nagy ember, ki régi szerelmét 
megőrizte, mintha kőbe véste volna el. 
Az özvegy asszony fejét rázta. 
- Most már én kérlek, ne haragudj rám, Mózes; de nem hiszek 
szavadnak. Oh! de örülök, ha fiam szeret, akkor él szive is! Hozza hozzám 
menyasszonyát, fehér ágyat vetek neki mig ura oda jár, és ébren őrzöm, mig 
alszik. Csak egyre ne számits, hogy visszatartsam fiamat, ha a haza 
szabadságáért akar küzdeni. Ezt nem teszem. Menjen! áldásom kiséri. De nem jön 
az, Mózes. Nem hiszek neked, mig előmbe nem jösz vele együtt. Bárcsak láthatnám 
egy pillanatra. Az volna életem legboldogabb pillanata, midőn az elveszett fiu 
helyett, a férfiut látnám haza jönni az ősi házba. Talán megrepedne szivem nagy 
gyönyörüségében... Menj, hozd elő, Mózes. Százszor csókolom érette kezed. 
A szerzetes bódultan hagyta magára az özvegy asszonyt, mert az 
anyai szeretetnek is vannak határai és a hatalom nem mindenben hatalom. 
Miklósék elé indult, azt hivén, hogy ekkorra hazatérőben 
vannak. 
A két jó barát sietett. Legyen idejök egybekelésök után egy pár 
hét boldogságára a feleség kebelén, feledve addig minden mást. 
Sie Lőrincz csatlakozott hozzájuk hat jó lovassal, kik rendesen 
kisérték utjában. 
Iszály pedig apját, az öreg Szimiont haza küldte: készüljön ő is a 
menyegzőhöz. 
Korn apót értesitették, és Sie Ágnessel együtt Pozsonynál várta 
őket. 
Korn apó szinte fényüzővé vált. Abban az időben még igen nagy 
értéke volt a diszes hintónak, különösen a milyet Korn apó vásárolt, melynek 
első és hátulsó rugói fölfogva ingatták a hintó szekrényét. 
Hat szürke ló volt elébe fogva, s benne Sie Ágnes ült Kornné 
asszonysággal és leányával. Korn, vejével másik hintón érkezett. 
Az öreg Borbála is elküldte koszoruját és azt mondá Korn 
apónak: 
- Korn ur, ha kezembe volna a boldogság szelenczéje, koszorummal 
együtt küldeném. 
Utjokban semmi akadályra nem találtak, az ellenségeskedés más 
részeken folyt ez időben. Beregi Miklós hevesen átölelte menyasszonyát. 
- Visszajöttem hozzád, Ágnes. Most ujra megkérlek apádtól. 
Sie Lőrincz szótlanul intett fejével, az ő beleegyezése többé nem 
szükséges. 
Kornné asszonyságék visszatértek a határról. Korn apó pedig 
duzzogott, mert a díszhintót vissza kellett küldenie, mint a hosszu útra 
alkalmatlant. 
Azt hitték: Korn apó is visszamegy és a válást tőle tartották 
legkinosabbnak, és midőn Miklós e szavakkal fordult hozzá: 
- Jóságáért kevés a köszönetem; - nagyon meglepte őket annak 
felelete: 
- Nem férnék én el falujokban mig egymásé lesznek? Nem engedheti 
meg, hogy édes anyjának, Iszály ur menyasszonyának én vihessem a kedves hirt: 
jönnek! 
Mindnyájan megölelték a becsületes embert, Sie Ágnes 
megcsókolta. 
Korn apó simára borotvált arcza elfehéredett a csókra, nagy 
jutalom volt az! 
- Leányasszony - mondá - nekem lehetős csunya ábrázatom, magának 
nagy szive van. 
Korn apó sohasem ült lovon és egyik hintón kisérhette őket. 
- Ne itéljenek meg uraim - magyarázá. - Mindig a magam lábán 
jártam és a hintóban talán a leányasszonynak is kényelmesebb lesz. 
Beregi Miklós sohasem töltött életében oly boldog napokat, mint ez 
útban. Iszály is madárszárnyakon szeretett volna repülni hazafelé. 
A boldogság kettős volt: szerelme végre valósul, melynek 
valósulását eddig sem igen akadályozták, legalább mióta Sie Ágnest először 
feleségül kérte. 
De a szó kötelességévé tette, hogy ott legyen a magyar 
harcztéren. 
Beregi Miklós terveinek keresztülvitelébe bevonta Iszályt is. 
Óriás tervének kiszivárgott a hire. Az előre sejtett dicső siker 
felköltötte az irigység szikráját, megindult ellenök az ellenkezés. 
Az ellenkezést Bécsből szitották legállhatatosabban, ott jól 
ösmerték a szereplő egyének gyöngéit, és a békességet, - el kell ösmernünk - ez 
egyszer őszintén óhajtották. 
A császár maga is a becsületes békére törekedett, Lipót utolsó 
tanácsa, ugy látszott, mélyebb nyomokat hagyott maga után. 
Gyötrelmes ijedtség szállta meg a kormánytanácsot, midőn Beregi 
Miklós tervéről értesültek. 
Magyarország teljes erejét, megütni is gyönge volt Ausztria, arra, 
hogy legyőzzék, nem is gondoltak. 
Idegen állam segitségére nem számithattak. Lipót szétterjesztette 
hatalmát, a többi államok érdekei ellentétben voltak terjeszkedésével. 
A törököt nem hivhatta segitségül a keresztény fejedelem; de 
eltérve a századokon követett szokástól, Rákóczi sem hivta. 
Rákóczinál a németujhelyi börtönből való szabadulása előzményeiben 
találjuk ennek kulcsát. Mózes atya előkészitette szabadulását; de közte és 
Rákóczi között megegyezés jött létre, hogy Magyarország szabadságharczában a 
félholdas lobogók nem lesznek láthatók. 
Rákóczi megtartotta fogadalmát. Nagy volt szivében és akaratában, 
vadságra képtelen; a vadság pedig az, mi a hóditókat alakitja. A nemzet szive 
magához ölelte és annak nemes czéljai őtet hóditották meg. Szabadsághős akart 
lenni, nem király, nem fejedelem. E két utóbbit elérte, ez nem volt veszedelmes 
a bécsi kormány előtt, de Beregi Miklós terve rémületet keltett, mert ezzel 
Rákóczi szabadsághős leend és nem képzelt király, ereje szétterül, a győzelem 
övé lesz, vele a korona is. 
Olyan harczba nőtt hősök, mint Beregi Miklós és Dragan Iszály, úgy 
vezetnek hadat, mint a legkiválóbb hadvezérek, s hozzáférniök ajánlatokkal 
lehetetlen, mert egyszerüek, kérgesek mint a harczi szablyák vasa... És mit 
tehetnek azok?! 
A császár Mózes atyában bizott, ki békeajánlatait Rákóczihoz 
vitte, kormánytanácsa a megvesztegethető magyar urakban; de a szereplők között 
ez ideig olyan nem találkozott. 
A kormánytanács főmegbizottjai Erdélyben, Kéri gróf, a figyelő 
szakasz egykori tagja és Pumilló gróf volt; de ez utóbbi inkább seregénél 
tartózkodott. 
Minden kitüntetés és jutalom meg volt igérve számukra, ha az 
általános fölkelést megakadályozhatják, és megigérték a császár bocsánatának 
kieszközlését is. 
Kéri sok irányban működött, és sokféle alakban. 
Ott volt, mikor Mózes atya Rákóczihoz érkezett a császár 
megbízásával, s feltünt előtte midőn később Mózes atya kiséretét látva, a 
szerzetes nem volt sehol. 
Szimatolt és követte nyomát. 
De a szerzetest nem érte utól. 
A nyom a kettős faluig vezetett és pórnak öltözve szökött be 
Ondódra. 
Minden kis falu, egy száj. 
Az öreg Szimion otthon volt már és családjával igy tudatá az 
örömhirt: 
- Véta, Irina! legszebb ruhátokat öltsétek magatokra. Iszály 
bátyátok haza jön. 
A két menyecske átfutott Ondódra, Riczához. Száz meg száz csók 
között beszélve, mily örömmel várják. Marad csókból Iszálynak is; ők csak a 
testvért várják, s nem törődnek vele, ha a régi, kecskepásztor ruhájában jön is 
haza. 
Ricza sem gondolkozott másképpen. 
Egy óra mulva tudta mindegyik falu népe jövetelüket. A férfiak oda 
voltak a háromezer székely között és tudták, mi légyen a két hazatérő. 
Érkezésök ünnepjök lesz. Visznek elébük akkor nap égetett tányéron 
székely pogácsát, mint a hogy hajdani könyvek irnak a főnök fogadásáról. A 
templomokat fenyő ágak ékesitik, az utat kirakják puha, erdei mohával. A kun 
vajda leányának minden asszony ád vásznából, a legények csinálnak még egy 
dúczot az öreg asszony udvarára, abba minden leány visz egy pár fehér galambot. 
Szivesen várják. Haza hozza őket az ősi forrás vizének íze. Csak jöjjenek. 
Kéri megtudott mindent, még azokat is, mire legkevésbbé 
számitott. 
Mózes atya mehetett utján, nem törődött vele, hogy utját téveszté 
s nem találkozik öcscsével, csak azok jöjjenek! 
Pumilló a Barczaságon huzódott meg, közel volt, alig egy napi járó 
földre. 
Három ló dűlt ki Kéri alól; de fél nap alatt oda ért. 
Pumilló, Kéri szavait hallva, reszketett az örömtől. Csak 
jőjjenek! 
Rajta ütnek a falun és elfoglalják; a faluk lakosai 
fegyvertelenek. Egy nagyobb csapat megrohanja az özvegy asszony házát, másik az 
öreg Szimionét és elfogják a rettegett férfiakat. 
Kéri fejét rázta, az ő ravasz elméje élesebb volt az olaszénál, 
kit a boszu gyönyöre valóságos kéjelgésbe hozott. 
A faluk tövénél erdő kezdődik, és a székely gyorsszemü, mint a 
sas. Ha az erdőbe beveheti magát, ott tovább üldözni nem lehet. 
Az erdők ostrománál megmozdulnak a hegyek, szikladarabok 
hengerednek a támadókra s jaj annak, ki elébe akad. 
De az elfogás a falu hágóján tul sikerrel történhetik. Az a nagy 
hegy, mely északról eltakarja ormótlan gyomrával a völgyet, függönyéül szolgál 
a sikernek. Negyven választott katonával kényelmesen végeznék, csak 
jőjjenek! 
Kéri tervét Pumilló mindenben helyeselte. 
- A jövő a miénk! kiáltottak föl. 
Beregi Miklós és Iszály, midőn a hegyháthoz értek, mely falujokat 
takarta előlük, kucsmájukat levéve üdvözölték a szülőföld határát. 
A tekervényes keskeny út látszott a hegyen, a hol kólyájuk, 
idomtalan kerekein ezelőtt huszonnyolcz évvel leforgott. 
- Itthon vagyunk, jó Korn apó, vigye előre kézcsókomat édes 
anyámnak. 
- Vigye el ölelésemet édes apámnak. 
Korn apó elérzékenyülve válaszolt a két férfiunak: 
- Magam kértem e megtiszteltetést, de higyjék meg, nehezen válok. 
Lelkem mindenkor szeretettel volt eltelve irányukban. 
A hintó vitte Korn apót, nemsokára tul volt a hegytetőn. 
Ugyanekkor látták, mint rohan feléjük egy lovas csapat. 
Pumillóék késtek, s ha az utasok nem várnak arra, mig Korn apó a 
faluba érkezik, ekkorra tul vannak a hegyen. 
Beregi Miklós magához ölelte menyasszonyát. 
- Ágnes! Ezek elleneink, menj, siess édes anyámhoz, két lovas oda 
kisér. 
A leány melegebben adta vissza az ölelést, és ijedten rebegé: 
- Azt mondád: sohasem hagysz el többé. Veled maradok. 
A vasember e szóra megkövülve érzé tagjait. 
Kéri ért hozzájuk először. 
- Adjátok meg magatokat, - kiáltá - a császár nevében szólok. 
- Oh, te hazug gazember, - riadt föl Miklós, - te a császár 
nevében beszélsz, ki kerül mint a bélpoklost. Várj. Te gyáva vagy, még el 
találsz futni. 
Előkapta pisztolyát és lőtt: Kéri sóhaj nélkül bukott le 
lováról. 
Sie Lőrincz Miklóshoz ugratott. 
- Fiam, engedd meg, hogy igy szólitsalak. Áldott a kezed, melylyel 
a Szabad Földek egyik hóhérát lelőtted. 
Mindnyájan lovon ültek, Sie Ágnes is, ki leginkább igy jött 
velük. 
Hátuk mögött alacsony hegybástya volt, sötét kiálló köveivel, a 
milyenek a kőhegyek tövén majdnem mindenütt alakultak s olyanok, mintha 
emberkéz akart volna kaput nyitni a hegyen. 
A kis csapat oda állott. Még négy lovas volt velük Sie Lőrincz 
kiséretéből és Miklóst menyasszonyával együtt fedezték. 
Iszály azt mondá Miklósnak: 
- Ha elesem, vidd e száraz havasi rózsát Riczának, ő adta nekem 
édes anyja tudta nélkül. Azóta őrzöm. 
Az boszusan mordult rá: 
- Eh! Mit beszélsz? Pumilló Teobald és mi! 
- Te csak nem maradsz itt! - kiáltott Iszály vissza. 
- Mit tennék mást? 
- És menyasszonyod? 
Beregi Miklós mély szomorusággal nézett rá, rettegett a kéréstől, 
ha az távozásra szólitaná az ujabb intés után. 
Sie Ágnes áthajolt vőlegényéhez és szerelmes hangon kéré: 
- Ugy-e nem küldesz el? Te is itt maradsz. Bár ott lettél volna, 
mikor megölték édes anyámat és kis öcsémet. Eszedbe jut? A ki nádparipán 
lovagolt. 
Miklós szótlanul emelé ki a nyeregből magához, aztán leszállt 
lováról és csókokkal halmozá el a kedves ajkakat. 
Nyolcz lovas vetette rájuk magát, a dühödt nyargalás lökésének 
erejével. 
Iszályék, hatan dobták vissza a természetes erő sulyát. Ez volt a 
legnehezebb. 
A többi csak a megszokott lovasharcz a tulerővel szemben. 
Miklós alig harczolt, a ki őt megtámadta, az gyors halált halt. 
Egy ütés, mint a villám csapva, visszarobbantotta a lovat, egy roppant szúrás a 
lovast teritette le. 
Iszály ugy harczolt, mint az ősmesék lovagja. Kardja villanása, 
kardja suhogása: a halál intése, a halál beszédje volt. 
Pumilló rémülve látta a nagy embereket. Sokat hallott ő arról a 
két hősről a tábortüzek mellett, akkor kételkedett, most látta bennök a 
valót. 
Tiz emberét leszállitotta a lóról. 
A négy lovasból már csak kettő ült nyeregben, a Szabad Földek 
vajdája vérzett. 
Az ellenfél száma leapadt s a számarány néhány csapás után 
kiegyenül. A négy hős egymáshoz simulva harczol, Iszály egy helyett, két 
ellenfelét vágja le. 
Egy percz még és tiszta lesz előttük a térség. 
Pumilló ordit, a puskák kovái szikrákat vágnak a serpenyőbe és a 
lövések döreje rekedt hangokban verődik a sziklák oldalairól vissza. 
A négy hős együtt hanyatlott le, egyetlen sóhaj nélkül. 
Miklós megfagyva minden indulatában nézett rájuk. E pillanatban 
azoké volt szive, figyelme. 
Meg sem látta, hogy Pumilló támadja meg katonáival. 
Egyszerre négy kard irányul mellének, egy ölelést érzett, egy éles 
sikolyt hallott. 
A Szabad Földek leánya fölfogta a hideg aczélok halált osztó 
szurását szerelme férfiáról. 
A vasembert, a csodált hőst, egy gyönge leány védte meg. 
A mi azután történt, Beregi Miklós aligha látta véres 
könyüitől. 
Mit ért diadala, mit ért, hogy az utolsó Pumilló hörögve omlott 
össze előtte? 
Hiába gázolt ellenei vérében, ott voltak az ő halottjai is. 
Közötte a menyasszony, ki érte dobta el ifju életét. 
Rettenetes tudat, hogy a galamb óvta az oroszlánt. 
Ennek tudását szive soha meg nem tűri. 
Bécs, Buda, Zenta, a Jász sík, és a többi nagy nap dicsősége fölé, 
e leány hőslelke magasult. 
Nagyon szerethette az a leány. 
Nagy lett előtte ez a név: Sie Ágnes. 
- Iszály! Zrinyi János! vitéz vajda! 
Azok nem felelnek hivására. 
Oda ment menyasszonyához. Nézte, mint hamvad el arczának hervadóan 
is tündöklő fénye, szépsége, virága. 
Megvillant jó aczéla még egyszer kezében, átjárta égő szivét, az 
már ugy sem fájt. 
Befejezése a történetnek. 
Az özvegy asszony ledobta két fekete vonalu ágyteritőjét, mély 
fekete harát teritett a helyére, a milyen gyász szivében lakozott ezután. 
Az öreg Szimion mindennap meglátogatta s ugy szeretett volna 
beszélni hallott hőstettekről, de nem beszélt soha. A seb, nehéz fájdalomban 
emésztett. 
Véta, Irina vigasztalták Riczát, ők boldogok volnának, de az 
minden vigasztaló szót azzal utasit el: 
- Sírok kertésze lettem. 
Mózes atya az elesett két hősnek fejfáról gondoskodott. A fejfa 
tartós. A hegyek völgyeiben, a Tisza-Duna mentén, a Száva táján ma is ismerik. 
A fejfa egy hősköltemény s elbeszéli azok tetteit; a költeményből, miután mi is 
tanultuk édes anyánktól, eszünkbe jut ez a néhány sor: 
Sziveikben tenger szeretettel. 
* * * 
Beregi Miklós és a jó Iszály halálhirére kialudtak az őrtüzek 
mindenfelé, hol a nép honszerelme világolt. 
Rákóczinak vele kialudt szerencsecsillaga. 
A nemzet virága vítta a csatát, de arról a fáról, melyen amaz ékes 
virág termett, le volt tépve a gyökér. 
Elbukott a szabadságharcz, Rákóczi a képzelt királyok sorába 
jutott nagy szivével, bánatos emlékével, mert a nemzet virága nem értette meg 
nemes czéljait. 
Mert csak a képzelet teremtett magyar királyokat a magyar nép 
előtt Mátyás óta. Igazabban: nemzeti hősök valának azok s köztük a legnagyobb 
Rákóczi Ferencz. 
Mikor e szabadságharcz képét egy gyürübe foglaltuk, s a gyürü 
végtelenségét átvágtuk a küzdő nemzettel, az egyik végének tövében ott volt a 
Szabad Földek riadó csatája: a másik végének tövébe oda tüzte később a való, a 
marosvásárhelyi fejedelemválasztó gyülés rossz törvényét s ez lett bús temetője 
a félerővel folytatott szabadságharcznak. 
A Szabad Földek bátor kitörése részökre komoly tiszteletet 
szerzett. Sie Lőrincz szabadságfája leereszté gyökerét mélyen, a gazdag 
széntelevénybe, és Rákóczi bukása után már egy évvel, 1714-ben megszünt 
jobbágyi állapotuk. 
A hosszu harczok után a nemzetnek roppant pihenőre volt 
szüksége. 
Népe meg volt fogyva, mégis fölépültek a falvak, a róna kövér 
füvet hozott, telve virágerdővel. 
Igaza volt a becsületes Kornnak, midőn lelkében örökös 
szomorusággal visszatért házába és a látott nagy példák hatása alatt igy 
szólt: 
- Mig a magyar hazában föld terűl, addig e földön a magyar 
él. 
(Vége.) 
