 
I. 
Délután öt órakor jöttünk ki a templomból. Mindenki azt mondta, hogy nagyon szép volt 
az esküvőnk és én nagyon bátran viseltem magamat. Mikor a pap kérdezte, hogy 
szeretem-e ezt a férfit, hát én oly hangosan feleltem: »szeretem«, hogy az egész 
templomban meghallhatták s a tisztelendő ur is elmosolyodott. De én láttam finom 
jóakaró ábrázatán, hogy nem botrán­kozott meg benne, hanem bizonyosan azt gondolta 
magában: helyes, édes leányom, ha szereti, hát miért ne mondaná meg hangosan az egész 
világnak? 
Nagyon jó ember lehetett, igen szép beszédet intézett hozzánk s nem látszott rajta 
semmi türelmetlenség, pedig már egy óra hosszáig várt reánk a sekrestyében. De én nem 
voltam az oka. A mama háromszor is lebontatta a hajamat a fodrásznéval s ujra 
fésültette, mert egyik frizura sem tetszett neki s ha apa nem jön, hogy most már nem 
lehet tovább várni, hát még negyedszer is lebontatja s szegény tisztelendő ur még 
tovább várakozhatott volna. 
De szegény mamát is lehetett sajnálni. Nagyon el volt keseredve a frizurám miatt, meg 
azért is, hogy oly sápadt voltam, a mi semmikép sem illik a fehér selyem ruhához. 
- De édes mamám, mit csináljak? 
Magam sem örültem neki, hogy épen most olyan csunya sápadt vagyok; de azt gondoltam: 
ha Laczi szeret engem, hát ilyen sápadtan is szeret és bizonyosan leszek még 
életemben máskor is sápadt, jobb hát ha mindjárt hozzá szokik. 
A doktor bácsi, a kit megkérdeztünk, kinevetett bennünket. S mire a templomba értünk, 
érez­tem, hogy a két arczom ugy ég mint a láng s bizonyosan elég piros lehettem, mert 
hallottam, hogy sugdosták körültem: 
- Milyen ragyogó szinben van! 
Azt mondták, nagyon bájos menyasszony voltam, a minek örültem, nem magamért, hanem 
Lacziért, mert hát csak kellemesebb lehet neki egy bájos menyasszony mint egy 
csunya. 
Az egész templom tele volt kiváncsi sokasággal s nagyon megbámultak, a mint 
áthaladtam fehér selyem ruhámban, melynek hosszu uszályát fekete bársony apród ruhába 
öltöztetett kis öcsém Tibor vitte utánam. 
A mama szerette volna, ha két apródom lett volna. A Drágffy Alice grófkisasszony 
esküvőjén is ugy volt, két kis apród fekete bársonyban, térdig érő nadrág, nagy fehér 
csipkegallér, hosszu leomló haj. De Ödönt nem lehetett semmikép rá venni, hogy 
felöltse a térdig érő szép kis bársony nadrágot s hogy a haját hagyja megnőni 
hosszura. Majd hogyne, mikor ő már negyedik osztályu gymnazista? 
A mama édesgette mindenfélekép, próbálta fenyegetni is, de mind hiába; olyan 
megátalko­dottságot tanusitott, hogy egy nagy férfinak is becsületére vált volna. 
- Hagyjuk szegény fiukat, - kértem a mamát. 
De a mama nem hagyta. Legalább egy apródnak muszáj lenni. Pedig kis híja, hogy 
Tiborral is meg nem gyült a bajunk, csak nagyszámu czukros gesztenye és indián fánk, 
valamint az a félelem, hogy a mamától kikap, csilapitották le benne a lázongási 
hajlamot. 
Szegény mama mennyit fáradott, hogy ez az én esküvőm fényes legyen. Minden valamire 
való ismerősünket meghittuk, már tudniillik az olyanokat, a kiknek a nevét az ember 
szivesen olvassa az ujságban. Mert benne lesznek, a mama már gondoskodott arról. Két 
hirlapiró ismerősünk van s a mama mind a kettőt meghitta. 
- A lapot majd utánatok küldöm, - igérte, ámbár sem én, sem Laczi, nem igen bántuk, 
akár olvassuk, akár nem olvassuk Olaszországban, hogy milyen fényes volt az 
esküvőnk. 
Legjobban szerettük volna, a hogy apa akarta, hogy csak magunkban lettünk volna, a 
rokon­ság és egy pár jó barát. De nem akartuk elrontani a mamának a kedvét. Hiszen 
csak ez az egy leánya van, hát hadd legyen meg az öröme, hogy nagy menyegzőt csap, 
egy rakás vendéget hi s olyan lázas szorgoskodást visz véghez, hogy sem nappal, sem 
éjjel nincs nyugta már hetek óta. Előbb a kelengye összeállitása, azután a meghivás, 
azután az ebéd, hogy mi lesz, hogy lesz? 
És ez nem lehetett csekély föladat, mert kétszer annyi embert hittunk meg, mint a 
mennyi a mi kis ebédlőnkben elfért. Igaz ugyan, hogy mehettünk volna valami 
vendéglőbe, mint azt több ismerősünk cselekedte, de a mama irtózott attól, mert az 
nagyon nyárspolgárias és kevesebbe is kerül otthon. Csak a hideg halat hozattuk 
Pétánovicstól. 
Nagy gondot okozott a mamának az is, hogy melyik templomban legyen az esküvőnk, mert 
apa, a ki kálvinista, nagy ellensége a jezsuitáknak, pedig az előkelő esküvőket a 
józsef-utczai jezsuiták templomában szokták tartani, mondta a mama. 
De apa nem csinált akadályt. Az én jó apuskám soha sem csinált akadályt, ha 
valamelyi­künknek örömet szerezhetett vele. Nekem ugyan mindegy volt akármelyik 
templom, mert az én esküvésem nem lehetett igazabb és szentebb sehol; de a mama 
nagyon szerette volna, hogy a jezsuiták templomában esküdjünk. 
- Ha csak az a baj, - szólt apa nevetve, - hát üssön a ménkü a jezsuitáiba, menjünk 
oda, nem bánom. 
Igy aztán a mama is ki lett elégitve, mert minden a kivánsága szerint ment s a nagy 
lázas buzgóságban, melylyel ennek az esküvőnek az előkészületeit intézte, már szinte 
elfelejtette, mennyire kedve ellen való volt eleinte ez az én férjhezmenetelem. 
Szegény mama nem igy akart engem férjhez adni egy kis szolgabiróhoz, a ki még csak 
tiszteletbeli szolgabiró s a kinek lesz ugyan vagy harmadfél száz holdja Dombházán, 
ha az édes anyja meghal, de micso­da család! Falusi jegyző volt az apja, ugy szerezte 
apránként a vagyonát. 
Ha nem rontottam volna el magam a szerencsémet, vélte a mama, milyen partit 
csinálhattam volna. 
Tudtam, hogy kire gondol. Arra a Pávay Kornélra, kivel két év előtt Rozgony-Füreden 
ismerkedtünk meg s ki azóta kamarás lett, ugy hogy most méltóságos asszony lehetnék, 
ha kellett volna nekem. De elég nekem az én Laczim s nem fogok busulni miatta, akárki 
legyen méltóságos asszony és gazdag uri asszony. 
Ki is mutattam azt Pávay Kornélnak, mikor tavaly egyszer, ugy vagy egy év mulva a 
rozgony-füredi utolsó találkozásunk óta, meglátogatott. Nem tudom, hogy csak olyan 
uri szeszélyből keresett-e föl bennünket, vagy ujra akart volna próbálkozni; de azóta 
többé nem jött felénk. 
Most, mikor kifelé jöttünk a templomból, ugy rémlett nekem, mint ha a félhomályban a 
kiváncsi sokaság közt az ő arczát is megpillantottam volna. Nem tudom, hogy igazán ő 
volt-e vagy csak képzeltem, mert a következő pillanatban már nem láttam. De képe 
élénken előttem lebegett egy pillanatig s ugy véltem, hogy nagyon sápadt és sokat 
őszült azóta, hogy utolszor láttam. 
És édes Istenem, milyen csodálatos, hogy egyszerre ugy elszorult a szivem s ugy 
meg­saj­náltam ezt a hiu, kevély, öregedni kezdő gavallért, a ki pedig nem érdemelt 
sajnálatot, mert tudom, hogy lelketlenül viselte magát sok szegény fiatal leány 
iránt. De most oly boldog voltam, hogy szerettem volna, ha mindenki boldog lett 
volna. 
S a mint igy boldogságtól repdeső szivvel és oly könnyü, de oly könnyü lábakkal, 
mintha a földet sem érintettem volna, a Laczi karján kifelé mentem a templomból, azt 
óhajtottam volna, hogy mindenki, a ki csak ott volt, igy karöltve ment volna azzal, a 
kit szeret és minden­kinek lett volna valakije, a ki őt szereti, mint nekem. 
Nagyon bohó gondolatok voltak ezek, tudom, de én nem tudtam másra gondolni akkor s 
mikor beültünk a kocsiba, (mert most már Laczival egy kocsiba ültettek engem), ugy 
szeret­tem volna kedvem szerint megölelni, ha nem ültünk volna nyitott kocsiban és 
nem nézett volna bennünket annyi ember. 
Egyszerre megzavarodtam, mert épen a kocsink mellett ment el Pávay Kornél. Most már 
láttam, hogy igazán ő volt. Laczi észrevette zavaromat. 
- Mi az, Erzsike? - kérdezte, de oly hangon, a milyen hangon még soha sem hallottam 
beszélni. 
Csak rá néztem, nem tudtam szólni; a szivembe nyilalt valami. Ha okos lettem volna, 
azt kellett volna mondanom: 
- Nem szégyelli magát, hogy alig jövünk el az oltártól, már elkezdi a 
féltékenykedést? 
De én csak a szájamat szoritgattam össze, hogy sirásra ne fakadjak s meghalni 
szerettem volna ott mindjárt. No hiszen gyönyörüen kezdődik ez az én boldogságom. 
Laczi pedig ott ült komolyan, de láttam, hogy restelli a dolgot s olyan alázatos esdő 
hangon szólalt meg: 
- Édes. 
És akkor elkövettem a második oktalanságot. Én is odahajoltam hozzá: 
- Édes. 
Észrevettem mindjárt, hogy rosszul cselekedtem, de már nem lehetett segitni a dolgon. 
Attól kezdve láttam, hogy fölülkerekedik. Ugy tett, mintha semmi sem történt volna s 
szorongatta a kezemet az egész uton és a fülembe sugdosott: 
- Édes, aranyos... 
De a mint haza értünk, nem lehetett már tovább szorongatni a kezemet s a fülembe 
sugdosni, mert az nem illett volna olyan nagy és diszes társaság előtt. Ott volt a 
sok királyi táblai biró, apának a kollégái, aztán egy grófunk is volt meg egy 
államtitkár, a kiről azt mondták, hogy apának fiatalkori jóbarátja, de sem azelőtt, 
sem azután nem láttuk többet. 
A mama nagyon örült mind a két méltóságos urnak, de különösen a grófnak, mert a mama 
a grófokat mindig nagyobb uraknak tartotta mint az államtitkárokat. Még valaki volt, 
a kit a mama sajnált, hogy meg nem hittunk: Pávay Kornélt. 
- Láttad? ott volt a templomban. 
S szegény anyám sohajtott. Még egyszer eszébe jutott, milyen partit csinálhattam 
volna én, ha okos lettem volna. De nem szólt. 
Nekem is hiányzott valaki, a kit szivemből szerettem volna, ha itt lett volna, de az 
nem volt valami előkelő személy, csak egy egyszerü tanár felesége a vidéken, egy 
boldog asszony, a kitől ma reggel kaptam igen kedves levelet. Tudom, hogy ez igazán 
szivből kivánt nekem boldogságot. 
Jaj, mennyin kivántak ma nekem boldogságot! Ha a jó isten annak csak a tizedrészét is 
meghallgatja, nem lesz boldogabb pár a föld kerekségén mint mi Laczival. Már a 
templomban szállt reánk az áldás, aztán az ebédnél ujra. Annyi pohárköszöntőt kellett 
végig hallgatnunk, hogy azt hittem, már vége sem szakad. 
Az apa kollégái, a királyi táblai birák mind sorban egymás után fölálltak, mindegyik 
mondott egy kis beszédet, mert mindnyájan szerettek engem s azt hiszem, mindnyájan ki 
akarták ma­gu­kat tüntetni az államtitkár előtt, a ki nagyon nagy ur s a kit mind 
bele hoztak a beszédeikbe, ugy hogy végre alig lehetett tudni, az én tiszteletemre 
történik-e mindez vagy az ő méltósága tiszteletére. 
Az államtitkár ott ült mellettem a főhelyen s igazán bámultam, hogy ezek a derék, 
okos, jóravaló öreg urak, a kikben pedig nem volt semmi alacsonyság, hogy hizelegtek 
neki, s hogy irigyelték apát, mikor az államtitkár ur apának a vállára 
veregetett: 
- Emlékszel-e még öreg, mikor fiatalok voltunk? 
Laczi, a ki a másik oldalamon ült, csaknem ép oly komolyan és méltóságosan ült ott, 
mint maga az államtitkár ur. Talán azt hitte, hogy ez az ujdonsült férj szerepéhez 
tartozik s azzal majd imponálni fog nekem. De engem boszantott ez az ő nagyképü 
komolysága s föltámadt bennem a pajkosság. Várj csak, gondoltam magamban, nem fogsz 
te nekem komédiázni s észrevétlen jót csiptem rajta, mialatt én is olyan komoly képet 
vágtam, de belülről majd meg­pukkadtam az elfojtott nevetés miatt. 
Reám tekintett komolyan, mintha azt akarta volna mondani: micsoda illetlenség ez egy 
meny­asszonytól, a ki épen az imént fogadott az oltár előtt hüséget és 
engedelmességet a férjének? 
De én azt gondoltam magamban: rajtam nem fogsz ki, én ismerlek még abból az időből, 
mikor Dombházán madárfészkekért mászkáltál a fák tetején, hogy lehozd nekem, meg 
aztán mikor együtt elcsentük a tejfölös bögrét a mama kamrájából... Akkor én tizenegy 
éves voltam, Laczi meg tizenhat és akkor mondta először, hogy ha nagy leszek, 
feleségül fog venni, mert neki ilyen lány kell, mint én vagyok. 
Folyvást csak ezek a bohóságok jutottak eszembe s nagy kedvem lett volna tánczra 
kerekedni, ugy csiklandozta valami a talpamat és ugy szökdelt valami bennem, valami 
szikra, hol a kezemben, hol a lábamban éreztem. Semmikép sem birtam olyan komoly 
maradni, mint a hogy a menyasszonynak illik és abból a nagy meghatottságból, a mit a 
templomban éreztem, egy mákszemnyi sem maradt már bennem. Kenyérbélből golyócskát 
sodortam s unokatestvé­remnek, a ki a nyoszolyóleányom volt, épen az orra hegyét 
találtam el vele. 
Láttam, hogy Laczi összehuzza a szemöldökeit; de engem annál inkább nógatott valami 
pajkos ösztön. Kezembe vettem a pezsgős poharat s a szeme közé nevettem Laczinak: 
- Hát maga énvelem nem is kocczint? 
Kocczintott, de meglehetősen savanyu képpel s hozzám hajolva halkan, komolyan, olyan 
oktató ábrázattal igy szólt: 
- Erzsike, maga azelőtt komolyabb volt. 
- Persze hogy az voltam, - feleltem neki kaczagva, - de akkor nem volt a lakodalmam s 
nem ittam annyi pezsgőt mint most. 
Az államtitkár Olaszországról beszélt velem s végig vezetett valamennyi képtáron, 
mindenütt megjegyezve, hogy mit ajánl különösen megtekintésre. 
- El ne mulaszszák, kérem, a pisai Campo Santot. A Rafael előtti korszakra nézve az 
külö­nösen érdekes tanulmány. 
No hiszen épen azért megyünk, hogy a Rafael előtti korszakot tanulmányozzuk, 
gondoltam magamban. Talán bizony azért tesz nászutazást az ember, hogy a képtárakban 
megsavanyod­jék? Akkor inkább menjünk Dombházára, a hol nincs képtár s a hol 
egymásnak élhetünk. De a mit én Olaszországtól vártam, az valami egyéb volt, nem a 
képtárak és muzeumok, hanem valami, a mit nem tudnék elmondani, a mi csak ugy az 
embernek a lelkében él, valami varázs­lat, valami tündéri világ, a hol minden szebb, 
minden vidámabb s a hol a természet is együtt örül a szerető párokkal. 
De mindjárt lekésünk a vasutról, ha nem sietünk. Már integettünk a mamának; de 
annyira bele merült a beszélgetésbe a gróffal, hogy nem vette észre. A gróf is 
Olaszországról beszélt: 
- Tudja, kérem, mikor az Aidában az első felvonás végén... tudja, az a kar... 
Ha az államtitkár nem látott Olaszországban egyebet, csak régi képeket, Rafael előtti 
és Rafael utáni képeket, mindenfelé csak régi füstös és megfakult képeket, a gróf meg 
nem látott egyebet csak primadonnákat és tenoristákat, ének karokat és balletkarokat, 
Velenczétől egész Nápolyig semmi egyebet, csak szinházakat és operákat. 
- Tudja, mikor a milanoi Scalában... 
A mama végre észre vette az integetésünket. Az órára tekintett és megijedt. Közel 
járt a nyolcz órához s kilencz óra tizenöt perczkor indul a vonat. Tehát mindössze 
csak öt negyed­óránk volt, a mi alatt át kell öltözködni, a vasuthoz kihajtatni, a 
málháinkat föladni, elbucsuzni. 
Soha életemben még oly gyorsan el nem készültem az öltözködéssel. A menyasszony 
koszo­rumat, mikor levettem a fejemről, megcsókoltam és átadtam a mamának, tegye el, 
s ha meg­halok, ezzel temessenek el. 
- Micsoda beszéd ez? - korholt a mama. 
De többet nem tudott mondani, mert sirásra fakadt. És akkor én is elkezdtem sirni. 
Pedig föltettem magamban, hogy nem fogok sirni s néhány perczczel előbb még oly 
vidám, oly pajkosan jókedvü voltam, most meg az anyám nyakába borulva zokogtam, 
mintha örökre elválnánk. 
Apa kopogtatott az ajtón: 
- Siessetek. 
Hirtelen letörültem könyeimet, kinyitottam az ajtót s bejött az én jó apuskám. De 
alighogy neki is a nyakába borultam, ujra rá kezdtem a sirást. 
- No, no, kis bohó, - szólt apa nevetve, pedig ő is egyre törülgette a szemeit. 
Mindig kinevettem, mikor a menyasszonyok ugy pityeregtek, mintha a siralomházba 
vinnék őket s ime most magam is. Hát ez az én bátorságom? Ez az én okosságom? No 
hiszen gyönyörűen viselem magamat. 
Megint kopogtattak az ajtón. Most már Laczi jött sürgetni: 
- Siessenek. 
Most már igazán letörültem könyeimet s abba hagytam a sirást. A kocsik vártak odalent 
bennünket. 
- Üljetek be, - szólt apa. 
S Laczi kinyitotta mindjárt az első kocsi ajtaját, hogy engem beemel és mellém ül. De 
akkor olyan nagyon nagy vágyódás szállt meg, hogy anyámmal tölthessem még azt a 
néhány perczet, olyan nagyon nagy, hogy kérve fordultam Laczihoz: 
- Engedje meg, hogy a mamával menjek. 
Meghajtotta magát és udvariasan hátralépett. Gyöngéd kézszoritással akartam neki 
meghálálni jóságát, de nem viszonozta kézszoritásomat. Láttam, hogy neheztel s az 
most egyszerre nagyon elszomoritott. 
Nem tudtam szólni, szivem ugy elszorult s csak némán ültem ott a mama mellett, hozzá 
simulva, ölébe hajtva fejemet és kezét csókolgatva. Ugy éreztem, mintha még soha igy 
nem szerettem volna anyámat. S mialatt a kocsi gyorsan robogott velünk a vasut felé, 
régi, nagyon régi dolgok elevenedtek meg emlékezetemben s oly világosan, mintha 
előttem láttam volna. Gyorsan váltották föl egymást, a következő szempillantásban már 
eltüntek s mégis oly csodálatos tisztán látszottak azok a képek. 
Láttam magamat mint kis gyermeket, a hogy a mama kézen fogva vezet, aztán zöld hálós 
kis ágyacskámban, a hogy betegen fekszem, a vörheny lázától égő arczczal s a mama 
mellettem virraszt. Láttam öreg orvosunk aggódó arczát. Azt hiszik, hogy nem hallom, 
mert hiszen a láztól kábultan fekszem ott, mikor a doktor azt mondja mamának: »Csak a 
legnagyobb gondosság mentheti meg.« És megmentett. 
Nem tudok szólni, csak kezét csókolom. De már az a vizió eltünt s uj képek tódulnak 
agyamra. Akkor megáll a kocsi. Ki kell szállni, itt vagyunk. 
Az én fürge unokabátyám, a vőfélyünk szalad jegyet váltani s föladja a málháinkat, mi 
addig bemegyünk a váróterembe. Még van néhány perczünk. De mindnyájan oly szótlanok 
vagyunk s ha Cserey Tóni bácsi, az apa birótársa, nem tréfálna egy kicsit, hát olyan 
szomoru, néma gyülekezetet képeznénk. 
A mama törülgeti a könyeit, de én most már erősen tartom magamat; nem akarom, hogy 
Tóni bácsi kifigurázzon s a két fiatal vőfélyem előtt sem akarok semmi gyöngeséget 
elárulni, csak azért is nevetgélek vélök. 
Laczi nem szól. Látom, hogy még most is haragszik. Olyan mord képpel tartja kezében a 
virágbokrétámat, hogy a mint rá pillantok, majd elnevetem magamat. 
De már csöngetnek, bucsuzni kell. A mama, a papa megölelnek és megcsókolnak, aztán 
jönnek a fiuk, Ödön és Tibor. Aztán az unokabátyám Pista jön, de azt már nem hagyom, 
hogy megcsókoljon. 
- Nesze, neked elég, ha a kezemet megcsókolhatod. 
Olyan vignak mutattam magamat, hogy Cserey Tóni bácsi egészen elragadtatva kiáltott 
föl: 
- Ez aztán az aranyos menyasszony. Ha ilyet kapnék, teremtucscse mindjárt fölcsapnék 
vőle­génynek. 
Arra apa is, mama is elkezdtek nevetni, mert igazán furcsa volt Cserey Tóni bácsit a 
hatvanöt esztendejével vőlegénynek képzelni. 
Igy váltunk el vigan, tréfa és nevetgélés közt, pedig egy perczczel előbb még 
mindenkinek sirásra állt a szeme, még Tibor kis öcsémnek is. 
A vasuti kocsi lépcsőjéről még egyszer oda szóltam a két kis öcsémhez: 
- Fiuk, a kanári madaramra vigyázzatok; enni adjatok neki minden nap, máskép ha haza 
jövök, megtépázom a hajatokat. 
A hordár már berakta a kupéba a kis kézi táskámat, a kalapskatulyámat s a 
köpönyegeinket meg az esernyőket, két plaidet is, a mi jó takaró lesz majd éjjelre. A 
kocsi lépcsőjéről még egyszer kezet nyujtottam mindenkinek, aztán fölszálltunk 
Laczival. 
Most már csak kettecskén voltunk, egyedül ketten, utban a messze idegen ország felé, 
uj élet küszöbén, mely után oly epedve vágytunk s mely ebben a pillanatban mégis 
valami szorongó érzéssel töltötte be szivünket. 
A gőzgép fütyölt, a vonat megmozdult. A perronról bucsut intettek kezeikkel, 
zsebkendőikkel szüleim, rokonaim, jó barátaink, mind azok, a kik szeretve körülvettek 
eddig s a kiktől most egyszerre elváltam. Egy pillanat mulva nem láttam közülök 
senkit, kirobogtunk az indóház­ból. 
Visszafordultam az ablaktól. Férjem állt ott s komoly tekintettel nézett reám. Nem 
tudom, mi késztetett rá, hogy fejemet lehajtsam s szememet lesüssem. 
- Haragszik? - kérdeztem félénken, csaknem alázatosan. 
- Oh, édes egyetlenem! - szólt. 
És többet nem tudott szólni, csak a karjaiba zárt. 
II. 
Abban a pillanatban hangos beszédet hallottunk a vasuti kocsi folyosóján. Hirtelen 
kiszöktem a Laczi karjai közül épen mikor meg akart csókolni, mert az a valaki a ki a 
második osztály­ból átjött az első osztályba, egyenesen kinyitotta a mi kupénk 
ajtaját, miközben hátra szólt: 
- No, mondtam, ugy-e, hogy ő? 
S Laczi felé fordult: 
- Kedves uram öcsém, ejnye be örülök, hogy találkozunk. Lám, lám, ki hitte volna? 
Aztán megint hátra szólt: 
- Tessék csak, főtisztelendő ur. 
Jól megtermett, kövér, piros képü, szürkehaju falusi pap jött be utána. 
- Nem ismeri Laczi öcsém? - szólt az előbbi szintén öreges falusi uri ember. - A 
harangodi plébános. No emlékszik már? 
Laczi emlékezett, hogy volt már szerencséje. S bemutatta nekem a másik öreg urat is. 
Szabó János, a Hátszeghy Muki gróf nyugalmazott tiszttartója. 
- És ez az öcsém uram kedves neje, ugy-e bár? - szólt a nyugalmazott tiszttartó. - 
Hallottuk. Gratulálunk. 
S nagy, izmos kezével barátságosan megrázta a kezemet. 
- Rómába megyünk a főtisztelendő urral - folytatta aztán letelepedve a mi kupénkban. 
- Hát öcsém uramék hová szándékoznak? 
- Mi is Olaszországba megyünk, - feleltem én Laczi helyett. 
- No már ez derék, hogy igy összetalálkoztunk, kutya egye meg a macskát, - kiáltott 
föl nagy örömmel a tiszttartó. - Ne hagyjuk már most egymást, öcsém uram. Együtt majd 
csak könnyebben boldogulunk a taliánokkal. 
A kalauz, a ki most bejött a jegyeinket átlyukasztani, bámulva meresztette szemeit a 
két be­tolakodott pasasirra s egyet rántott a vállán, mintha azt akarta volna 
mondani: 
- Én nem tehetek róla, kérem, én nem eresztettem be ide senkit, hogy egyedül 
maradhassanak; de ha be tetszett ereszteni, hát ne tessék aztán a szegény kalauzt 
vádolni. 
Kilátszott azonban a szemeiből az ellenséges indulat a két idegen iránt, a kik egy 
kis becsüle­tesen megérdemelt borravalótól megfosztották s valódi kárörömmel sütötte 
ki reájok, hogy: 
- Hiszen kérem, ez másod osztályu jegy. Miért tetszett bejönni az első osztályba? 
- Sebaj, - felelt kedélyesen az öreg tiszttartó; - rá fizetünk. Igaz-e, főtisztelendő 
ur? 
No már most láttuk, hogy ezek végkép itt akarnak maradni. Laczi siralmas képpel 
tekintett reám, ugy hogy nem tudtam, megsajnáljam-e vagy nevessek rajta. A kalauz még 
egyszer vállat vont, de most már nem oly ellenséges indulattal, hanem egész 
barátságosan, mert mikor vissza akart adni a kapott két tizforintos bankjegyből egy 
forint husz krajczárt, a tiszttartó jókedvüen legyintett a kezével: 
- Tartsa csak meg magának. 
Fölkeltek, hogy most már áthurczolják hozzánk a holmijokat is, de a tiszttartó 
visszanyomta a papot az ülésbe: 
- Maradjon csak szent atyám, majd elhozok én mindent. 
Láttam a Laczi arczán a keserves csalódást. Bizonyosan azt gondolta magában: hát egy 
perczig sem maradhatunk magunk? De most már nem állhattam meg, hogy ne nevessek a 
Laczi kétségbeesésén. Ugy kellett a zsebkendővel eltakarni az arczomat. 
Az alatt a tiszttartó átczipelt mindenféle táskákat, kicsiket, nagyokat, botokat, 
esernyőket s két hatalmas farkasbundát. 
- Nem kell hinni az időnek, nagysádkám, - fordult hozzám, mikor észrevette, hogy 
elmoso­lyod­tam; - a bunda mégis csak bunda. Igaz-e, szent atyám? 
A főtisztelendő ur is azon a véleményen volt. Még nem hagytuk el a fagyos szenteket, 
még csak május elején vagyunk. Az idő igaz, hogy gyönyörű és ez az est is oly lanyha 
volt. Kinyi­tottuk az ablakot s beeresztettük az üde tavaszi levegőt, mely magával 
hozta a virágzó fák illatát. 
- Sok gyümölcs lesz az idén, - szólt a főtisztelendő ur. 
- Dombházán jártam a mult héten, - vette át a szót a tiszttartó. - Az alma meg a 
szilvafák ugy meg vannak rakva virággal, hogy gyönyörűség nézni. 
S egyszerre olyan vágy szállt meg, ugy huzott valami Dombháza felé és a mi gyümölcsös 
kertünk felé, hogy egész Olaszországot odaadtam volna érte. Képzeletemben föltüntek a 
jól ismert fák, melyek közt sétáltunk és szerelmünkről beszélgettünk, mig a mama a 
Laczi anyjá­val a lugosban ülve, azt hitték, hogy az almát nézegetjük, le lehet-e már 
szedni. 
Mintha még most is hallanám a Laczi susogó szavát: 
- Szeret? 
És megkérdezte százszor is egymás után: 
- Szeret? 
S most itt ülünk egymás mellett, egymásé vagyunk örökre s a nap minden pillanatában 
meg­kérdezhetjük egymástól: Szeretsz? Többé nem választ el senki egymástól. 
Nem ám, csak ez a két öreg ur, a ki ide telepedett hozzánk s azt hiszi, hogy nekünk 
is olyan nagy örömet szerez az mint nekik, hogy eldiskurálhatjuk együtt az 
éjszakát. 
Laczi egyre nézegette az óráját. Elmult tiz óra, tizenegy, fél tizenkettőre. 
- Nem álmos bátyám? - kérdezte végre a beszédes öreg urat. 
- Nem én, öcsém, - felelt az dicsekedve. - Ki birom én akár egész éjszaka. 
A plébános azonban mégis azt gondolta, talán nekünk jó lenne pihenni. 
Arra aztán a tiszttartó is igy szólt: 
- Ne zsenirozzák magukat, nagysádkám. Csak tessék lefeküdni, kinyujtózkodni. Mi majd 
a szent atyával ide huzódunk a sarokba. Tudunk mi ülve is aludni. Igaz-e, szent 
atyám? 
De előbb még kibontott egy kis táskát az öreg ur s kihuzott abból egy palaczkot: 
- Nagyon finom baraczk pálinka. Merem kommendálni. Igaz-e, szent atyám? Magam főzése. 
Igy lefekvés előtt egy korty nagyon jót tesz. 
Megköszöntük szépen. Nem iszunk. 
- Tiszta finom baraczk pálinka kajszin baraczkból, - ajánlgatta ujra. 
De mikor látta, hogy minden kinálás hiábavaló, megcsóválta a fejét s a plébánosnak 
nyujtotta át a palaczkot, a ki huzott belőle egyet s aztán ujra bedugta a palaczkot a 
táskába. 
Nem tudta, hogy mivel kináljon hát meg bennünket: 
- Egy kis jóféle tepertős pogácsával szolgálhatok? Hideg borjuhus is van nálunk, 
talán abból inkább tetszenék? Ejnye, ejnye, hát semmi sem tetszik? 
Semmikép sem birt megnyugodni ebben, de azzal vigasztalta magát végre: 
- No majd holnap reggel. 
De ha már egyébbel nem szolgálhat, legalább a bundáját akarta rám tukmálni: 
- Pompás alvás esik benne, nagysádkám. 
- Köszönöm, nem fekszem le, - mondtam mosolyogva. 
- Nem álmos, ugy-e? - kapott rajta az öreg tiszttartó. - Én sem. Hogy is alhatik az 
ember ilyen gyönyörü holdvilágos éjjel? Laczi öcsém azért feküdjék le, ha tetszik, 
oda ni. Majd mulat­tatom én addig a nagysádkámat. 
Lassanként azonban el-elakadt a szava, szemhéjai lecsukódtak, szunyókált. A 
főtisztelendő ur már javában aludt, hallatszott hortyogása is. Akkor Laczi, a ki ott 
nyujtózkodott a szemközt lévő ülésen, hirtelen fölemelkedett s oda csuszott 
hozzám. 
- Nem, nem, - toltam őt el magamtól; - meglátnak. 
- Csak egyetlen egy csókot, édes, - könyörgött. 
Nem lehetett. 
- Csitt, hallgasson! Üljön szépen a helyére. 
S visszanyomtam az ülésébe. 
Épen jókor. Mert a tiszttartó ur ismét kinyitotta a szemeit s most már el sem 
szunnyadt többé. Éjfél után két óra körül járt az idő. Közeledtünk Pragerhofhoz. Ott 
át kell ülni a Bécsből jövő gyors vonatra. 
- Felköltöm a papomat, - szólt az öreg ur. 
S felköltötte. Laczit nem kellett költeni, mert az ugy sem aludt. 
- Most vigyázzunk, öcsém uram, - szólt a tiszttartó, - együtt maradjunk, el ne 
tévedjünk. 
Jaj, be szerettünk volna megszökni, csak tudtunk volna. De az öreg ur Argus szemei 
elől nem lehetett menekülni. A plébános sem távozott egy talpalatnyit sem oldalunk 
mellől. 
A hordárok leszedték a sok czókmókunkat, aztán mikor megérkezett a bécsi vonat, 
fölrakták oda. 
- Együvé tegyenek mindent, - utasitotta őket tört németséggel az öreg tiszttartó. 
Együtt ültünk hát ujra s folytattuk utunkat a két lerázhatatlan utitárssal. Bele 
kellett nyugodni. Laczi még tréfálni is kezdett velök: 
- Nem maradt le, bátyám, valamelyik farkasbunda? 
Biz az nem maradt le; hanem a mint körülnézünk, hát tyüh! az én kalapskatulyámat 
sehol sem látjuk. Kétségbeesetten keresem. Nincs sehol. Ott maradt a pragerhofi 
hordároknál vagy valami idegen kupéba tették. Mit csináljak már most? 
Laczi boszusan mormogott valamit, hogy az asszonyok nem tudnak kalapskatulya nélkül 
utazni. Ehol ni az eredménye. 
De én egészen oda lettem. A gyönyörü uj kalapom. Még soha sem volt ilyen kedves 
kalapom, soha a melyik ilyen jól illett volna nekem. Nagyon sajnáltam a kalapomat s 
olyan szerencsét­lennek éreztem magamat, a milyen szerencsétlen csak lehet egy fiatal 
asszonyka, kit nász­utazása első napján mindjárt ilyen csapás ér. 
Különösen bántott a Laczi magaviselete, a ki olyan föl sem vevést tanusitott: 
- Eh, hát egyik kalap olyan mint a másik kalap. Elveszett, hát elveszett. Majd 
veszünk helyette mást Velenczében. 
Könnyü volt azt mondani, de azzal nem lehetett engem megvigasztalni, mert olyat egész 
Velenczében nem kapunk és a miért nekem olyan nagyon kedves volt az a kalap, hát 
azért, mert az én jó apuskám vette, ő választotta. 
- De magának persze mindegy. Mit bánja maga! 
Laczi kényelmetlenül fészkelődött az ülésén s szavamba vágott: 
- Ne boszantson már tovább azzal a kalappal, Erzsike. Hát mit tehetek én róla! 
Az öreg tiszttartó segitségünkre jött: 
- Lehet sürgönyözni. Megkerül az. Ne busuljon, nagysádkám. Én is elvesztettem egyszer 
a tajtékpipámat, a kupéban maradt, sürgönyöztem s harmadnapra megkaptam. Igaz-e, 
szent atyám? 
- Igaz, - erősitette a plébános is. - Sürgönyözni kell. 
Kikerestük a vasuti utmutató könyvünkből, hogy hol áll meg annyi ideig a vonat, hogy 
egy sürgönyt föl lehessen adni. Steinbrücken: tiz percz. Ott majd reggelizni is 
lehet. 
De az még nagyon messze van. Odáig megéhezünk. Harapni kéne valamit. 
A főtisztelendő ur s a tiszttartó már nem beszéltek egyébről, csak a reggeliről, 
mintha Stein­brückent csak azért kerestük volna ki a könyvben, hogy megtudjuk, mikor 
reggelizhetünk. 
Bizonyos, hogy odáig enni kell valamit, azt határozták. Már kivilágosodott, itt az 
ideje, hogy az ember a gyomrát rendbe hozza, mert semmi sem veszedelmesebb mint éhes 
gyomorral utazni. 
A plébános kivette a zsebéből a breviariumát s hamarosan elolvasta a reggeli 
imádságát, aztán barátságosan intett a tiszttartónak, hogy no most már ki lehet 
nyitni a táskát. 
Mindenféle elemózsiát szedtek ki belőle: hideg borjuhust, szalámit, sonkát, kenyeret 
és pogácsát. A tiszttartó kinyitotta a kését, előmbe teritett egy szalvétát s engem 
kinált meg leg­először. 
Nem voltam éhes, annyira nyomta szivemet az elvesztett kalap; de az öreg ur 
biztatott, hogy ne busuljak, bizonyosan megkerül az a kalap, és oly barátságosan 
kinálgatott, hogy végre vágtam magamnak is, meg Laczinak is egy-egy darabka sonkát 
meg kenyeret. 
Oda adtam neki a kezébe, miközben az ujjaink egymáshoz értek s összekapcsolódtak. Ez 
volt a néma kibékülés. 
És arra olyan jó kedvem kerekedett, hogy már a kalapra is alig gondoltam, csak arra 
gon­doltam, hogy most már nem haragszunk egymásra s ismét szeretettel, mosolyogva 
nézünk az egymás szemébe, mialatt susogva szólunk, ugy hogy a két öreg meg ne 
hallja: 
- Édes! 
- Édes! 
Nagyon jó étvágygyal megettük a sonkát. Meg kellett kóstolnunk a pogácsát is. 
Jó, megteszszük, de csak ugy, ha megigérik, hogy egyszer nálunk vacsorálnak 
Dombházán, a tiszttartó bácsi is meg a főtisztelendő ur is. Mind a ketten a kezembe 
csaptak: 
- Szentül megigérjük, nagysádkám. 
Olyan barátságra léptünk, mintha isten tudja, mióta ismernők egymást. A 
baraczk-pálinkájo­kat is megkóstoltuk. Olyan volt mint az égő tűz. Rögtön elkaptam a 
szájamtól, a min nagyot nevettek. Még Laczi is. 
Gyönyörü vidéken mentünk át. Sziklás hegyek, kies völgyek, nyájas faluk, kis 
városkák, némelyike rovátkos bástyafallal körülvéve, fent az ormokon várromok. De 
azért nem tudtam igazán gyönyörködni, mert mindig eszembe jutott, hogy mennyivel 
kedvesebb volna ez az utazás, ha igy kettecskén ülhetnénk ebben a kupéban, uti társak 
nélkül. 
Mert mondhatom, hogy nem valami nagyon kellemes egy fiatal párnak, a kik most jönnek 
az esküvőjükről, igy ülni itt két öreg ur közt a nélkül, hogy mozdulni mernének. 
Láttam, hogy harapdálja az ajkait, s hogy pödörgeti a bajuszát szegény Laczi, és hogy 
mér­gelődik magában. De egy kicsit nem árt neki, annál jobban meg tud majd becsülni, 
ha nem könnyen juthat hozzám. Várj csak, várj szépen a sorodra. Ugyis haragudnom 
kellene még a kalapskatulyáért, mert végre a férj dolga és nem a nőé, hogy a 
kalapskatulyára vigyázzon, ha Olaszországba viszi nászutra a feleségét. 
Az az elveszett kalap folyvást háborgatott s ha egyidőre ki is vertem a fejemből, 
megint visszatért és akkor elrontotta nekem a legfestőibb tájt is, sziklát, fenyvest, 
mindent. Hátha nem kapjuk vissza? Hátha elvitte más valaki? 
Nem hagytam békét Laczinak, mig csak egy darab papirost elő nem keresett a zsebéből 
meg egy czeruzát, hogy megirja a táviratot. Kisült, hogy ez nagyon helyes intézkedés 
volt, mert az én segitségem nélkül soha el nem birta volna késziteni azt a német 
táviratot. Igy aztán, hogy én mondtam neki a szavakat, a miket nem tudott, hát csak 
elkészült valahogy. 
Steinbrückenben leszálltunk mindnyájan kávézni. Laczi előbb elment, hogy a táviró 
hivatalt keresse föl. Azonban alig ültünk le s alig hozzák a kávénkat, hát csöngetnek 
s kiabálnak a kalauzok: 
- Beszállni! Beszállni! 
Ugy történt, hogy a vonat majd negyedórai késedelemmel érkezett Steinbrückenbe s most 
hamar tovább kellett indulnia. 
Ott hagytuk a kávénkat és siettünk beszállni. De én a fele utjáról 
visszafordultam. 
- Jaj, hol maradt Laczi? 
- Már bizonyosan beszállt, - sietett megnyugtatni az öreg tiszttartó. - Csak hamar, 
nagysád­kám, mert mindjárt lemaradunk! Tetszik látni, hogy már senki sincs a 
perronon, mindenki beszállt. 
Oda néztem, nem láttam senkit. Laczinak csakugyan be kellett már szállni. Hiszen 
hallhatta a csöngetést. Szaladva elértük a kocsinkat s csak épen annyi időnk maradt, 
hogy fölszállhat­tunk. Már akkor harmadikat csöngettek. A vonat elindult. 
Remegő szivvel, lihegve belépek a kupéba. Szent isten! Laczi nincs ott. 
Olyan rémület szállt meg, hogy a robogó vonatról le akartam ugrani s ha a plébános és 
a tiszttartó meg nem ragadnak, hát bizonyára le is ugrom. 
Ők ketten támogatva bevittek a kupéba, a hol szivszaggató sikoltással lerogytam az 
ülésre. 
III. 
A sikoltásra előjött a kalauz is s most a két öreg urral együtt mind a hárman 
elkezdtek beszélni, hogy az még nem olyan nagy szerencsétlenség, ha valaki lemarad, 
utánunk jöhet a következő vonattal. S én most már szégyeltem, hogy olyan rettenetes 
sikoltást vittem végbe, mint valami oktalan kis leány, holott már asszony vagyok, a 
ki magában is utazhat és nyolcz hónap mulva husz éves leszek. 
De azért mégis csak borzasztó dolog az idegen országban elveszteni a férjünket s ugy 
maradni egyedül egy tova robogó vonaton, mely elvisz bennünket Velenczéig, a hol 
kiszállunk egy krajczár nélkül, mert nincs nálam még pénztárcza sem. Igazán 
kétségbeejtő helyzet. Mi lesz belőlem? 
Oh bárcsak soha el ne indultunk volna Olaszországba! Mihez kezdjek már most? De a két 
öreg ur megnyugtatott. Nabresinában kiszállunk s megvárjuk a legközelebbi vonatot, 
Laczinak is lesz annyi esze, hogy Nabresinában kiszáll, gondolhatja, hogy várja a 
felesége. 
Ujra elővettük az utmutató könyvet s kikerestük, mikor érkezik a legközelebbi vonat 
Nabresi­nába. Csak este kilencz órakor. Borzasztó lesz ugyan addig várni, de nem 
tehetek egyebet. 
Milyen jó mégis, hogy ez a két öreg ur velem van. Bezzeg hogy szerettük volna lerázni 
őket a nyakunkról s most hálát adhatok az istennek, hogy itt vannak. Nélkülük nem 
tudom, mi történt volna velem. Valami rémitő szerencsétlenség. De ők vigasztalnak, 
gondot viselnek rám, mintha két régi jó barát volna. Erőltetnek, hogy igyam még egy 
pár cseppet a baraczk­pálinkából, az nagyon jó az ijedtség ellen. S csakugyan ugy 
érzem, hogy az a baraczkpálinka hasznos ilyen sorscsapás alkalmával s erőt önt az 
emberbe! 
- Most már csak jó ebédre van szükségünk - szólt a tiszttartó bácsi, mikor 
Nabresinánál leszálltunk s az állomásfőnökkel láttamoztattuk vasuti jegyeinket az ut 
félbeszakitása miatt. 
De akkor ujabb rémület szállt meg. Hiszen nincs egy krajczár pénzem sem. Szerencsére 
étvágyam sincs, keservesen esnék nekem most minden falat. 
- Csak tessék ebédelni, én nem ebédelek, - küldöm el magamtól a két öreget. 
Egy ideig próbálgattak kérlelni. 
- De nagysádkám, hajnal óta semmit sem evett. No jőjjön, ne busuljon. 
- Legalább egy pár kanál levest, - könyörgött a plébános. 
De én beültem a váróterembe és nem mozdultam ki. Nem sokára azonban érezni kezdtem a 
mardosó éhséget gyomromban. Egy pohár viz lecsilapitotta ugyan egy ideig, de aztán 
annál nagyobb erővel tört ki. Éreztem, hogy melegem lesz, arczom lázban égett s egyre 
sürübben ittam egyik pohár vizet a másik után. De nem használt semmit, az éhség 
mindegyre mardo­sóbb lett. 
Néztem az órát. Oly kinosan lassan multak a perczek. A tiszttartó bácsi és a 
főtisztelendő ur oda ültek mellém s igyekeztek mulattatni; de alig értettem, hogy mit 
beszélnek. Fejem égett, füleim zugtak. Látták, hogy rosszul vagyok s a tiszttartó azt 
ajánlotta, hogy menjek ki velök egy kicsit sétálni, a friss levegő majd helyre 
állit. 
De nem állitott helyre, csak még rosszabbul lettem utána. Fejem szédült. Leültem 
megint a váróteremben egy sarokba és vártam, hogy mikor lesz már este. 
Oly szerencsétlennek éreztem magamat és oly elkeseredett voltam, hogy nem bántam 
volna, ha mindjárt meghalok. A váróteremben jöttek-mentek az emberek s bámulták, hogy 
mi lelte azt a fiatal asszonyt, a ki ott a sarokban meggörnyedve busul. Egy öreg 
német hölgy oda is jött hozzám s megkérdezte tőlem, hogy talán beteg vagyok? 
Nem tudtam neki mit mondani. Igen, rosszul vagyok. A mit különben láthatott is, mert 
képzelem, hogy sárgult, zöldült az arczom. 
Észrevettem, hogy az utasok összesugdosnak s megütötte a fülemet az a szó: 
- Kholera. 
Szent isten! még kholerás betegnek fognak tartani s elszállitnak valami 
barakkkórházba. Mert abban az időben csakugyan emlegették a lapok a kholerát s 
olvastam, hogy intézkedéseket tettek mindenfelé. Megrémültem, hogy letartóztatnak s 
ijedtemben ugy kiegyenesedtem mint a nádszál és sétálni kezdtem, hogy lássák, hogy 
nincs semmi bajom. 
Aközben végre beesteledett s bár szörnyü éhes voltam, majd elájultam, azt gondoltam 
magamban: most már csak kiállom, ha eddig kiálltam. 
A plébános és a tiszttartó bementek az étterembe vacsorálni. Engem is hittak megint: 
de én azt feleltem, hogy megvárom a férjemet, majd vele együtt vacsorálok. 
Szédelgő fejjel, égető kinnal a gyomromban s lázzal minden tagomban járkáltam föl s 
alá a perronon, várva a vonat érkezését. Végtelen lassan mozdult a mutató a nagy 
kivilágitott órán, de valamit mégis mozdult. Mindjárt kilencz óra lesz. 
A plébános meg a tiszttartó kijöttek az étteremből, hogy segitségemre legyenek a 
tolongásban, ha majd a vonat megérkezik. A táviró sodrony egyre csöngetett, jelezve, 
hogy a vonat már közeledik. Szivem hangosan dobogott. Végre a gőzgép fütyülését is 
hallottuk s föltünt fénylő nagy vörös szemével mint valami kisértet az esti homályban 
a lokomotiv. A vonat a pályaudvarra berobogott. 
Az utasok leszálltak a kocsikból s én a bejárat felé rohantam. A két öreg ur alig 
birt követni. Remegve kerestem Laczit a sokaság közt. Csupa idegen arcz. Nincs 
köztük. Végig vártam mind. Nincs, nincs köztük. 
Lábaim roskadoztak, szemeim előtt összefolyt az egész világ. Félig aléltan leültettek 
egy padra s a főtisztelendő ur mellém ült, mialatt a tiszttartó elment körülnézni, 
hátha nem vettük észre Laczit. Végigment az étteremben az asztalok körül, aztán a 
perronon ácsorgók közt, azután elsétált a kocsik mellett is és betekintgetett, mig 
csak egy vasuti kalauz el nem uta­si­totta, hogy tessék visszamenni a perronra, még 
nem lehet beszállni, a kocsikat tologatják szét. 
Tanácsot tartottunk, hogy mitevők legyünk. Azaz csak a két öreg ur, mert én alig 
tudtam, hogy élek-e vagy halok. Azon gondolkoztak, hogy tovább utazzunk-e ezzel a 
vonattal vagy megvárjuk a hajnalban érkező gyorsvonatot? Azt határozták, hogy 
megvárjuk. Hátha azzal jön Laczi. 
Én nem szóltam. A kétségbeeséstől és az éhségtől csaknem megdermedve ültem ott azon a 
padon s azt gondoltam, hogy többé soha sem látom sem Laczit, sem szüleimet és 
testvéreimet, itt fogok elveszni ilyen nyomorultul. 
A perron kiürült, az utasok visszaültek a kocsikba s a vonat elrobogott velök. Az éj 
hüvös kezdett lenni, dideregtem. 
- Menjünk be, nagysádkám, - szólt az öreg tiszttartó. 
Zaklattak, hogy most már igazán vacsoráljak s arra én sirva fakadtam, mert akkor már 
minden büszkeségem és minden bátorságom elhagyott. 
Az öreg tiszttartó reám nézett, aztán a homlokára csapott: 
- Milyen birka vagyok én, hogy nem jutott előbb eszembe. 
Kihuzta a pénzes erszényét, mely tele volt huszfrankos aranyakkal. 
- Az isten áldja meg nagysádkám, ha nem akar ilyen öreg embert csuffá tenni s 
szégyenben hagyni egész életére, hát vegyen el egy párt belőle. Majd visszaadja Laczi 
öcsém. 
Elvettem egyet s mosolyogni próbáltam hozzá, a mi nem könnyen ment, de mégis 
ment. 
Most már miután megvacsoráltam, valamennyire kibékültem sorsommal is és nem láttam 
azt többé oly kétségbeejtőnek. Laczinak csak meg kell jönni; ugyan hát hol maradna? 
Bár nem tudtam megérteni, hogy miért nem jött a kilencz órai vonattal, de biztosan 
számitottam rá, hogy a hajnalival csak megérkezik. 
Most már okosnak és bátornak igyekeztem mutatni magamat az öreg urak előtt. Nagyon 
restel­tem, hogy olyan siralmasan gyönge voltam mindjárt az első akadálynál, mely az 
életben előmbe fordult. Eszembe jutott, mit mondana most apa, ha látott volna? 
Szegény apa, a ki mindig olyan jól vélekedett felőlem. És Laczi, mire fog becsülni 
Laczi, ha ilyen félénknek és gyámoltalannak tapasztal? 
De azért mégis azt mondom, hogy borzasztó éj volt ez egy szegény fiatal asszonynak, a 
ki nászutra indult a férjével s most itt ül egy füstös váróteremben egyedül s az 
órára pislog. 
Hiába magyarázza az öreg tiszttartó, hogy van itt vendégfogadó, a hol jó ágyat 
kaphatni s a hol hajnalig kipihenhetem magamat. Makacsul megmaradtam a mellett, hogy 
nem, nem fekszem le. 
Az öreg urakat elküldtem, hogy ők menjenek aludni. De nem mennek, itt őriznek egész 
hajnalig. Engem elnyomott a fáradtság s a támlásszékben ugy ülve mély álomba 
merültem. 
Mikor fölnyitottam szemeimet s az órára tekintettem, láttam, hogy már három óra 
elmult éjfél után. A plébános és a tiszttartó mellettem álltak s mondták, hogy 
nemsokára megérkezik a vonat. 
Lázas izgatottság szállt meg ujra. 
- Menjünk, menjünk, - nógattam két utitársamat. 
Egy-két vasuti ember homályos alakja jelent meg a perronon. Meggyujtották a lámpákat. 
De sötét különben sem volt, mert a hold gyönyörüen fénylett. Kimentünk és vártuk a 
vonatot. 
Az pontosan megjött, de Laczi nem jött meg. Nem láttuk a kiszálló utasok közt. 
- Megnézem még a kocsikat, - szólt a tiszttartó fejét csóválva; - hátha valamelyikben 
alszik? 
De már én előbb oda rohantam s kétségbeesetten kiabáltam be a kocsikba: 
- Laczi! Laczi! 
Az álmaikból fölriadó utasok káromkodtak. Azt hitték, hogy egy őrült asszony szaladoz 
és kiabál ott. Fölugráltam a kocsikba s lázasan kerestem Laczit még akkor is, mikor 
már régen elcsöngették a másodikat. 
- Szálljon le, hamar, hamar! - kiáltott be a kocsiba utánam a tiszttartó. 
Már harmadikat csöngettek. Késő leszállni. És most jut csak eszembe, hogy itt 
maradtam egyedül, idegenek közt, pénz nélkül. Szörnyü rémület lepett most meg. De 
abban a pillanat­ban látom, hogy nyilik az ajtó s az én két öregem mászik be a kocsi 
lépcsőjéről, hová az utolsó pillanatban fölkapaszkodtak. 
A kalauz, egy haragos német pörölni kezdett velök: 
- Hogy mertek az urak? 
A két öreg törülgeti verejtékes homlokát. Biz isten, magok sem tudják, hogy 
mertek. 
- Nagy vakmerőség volt; igaz-e, szent atyám? 
- Büntetést fizetnek, - pöröl a német. 
- Fizethetünk, - felel a tiszttartó most már nagy lelki nyugalommal, hogy ide bent 
lehet s nem a vaggon kerekei alatt. 
- De nagysádkám, - fordul hozzám, - az ilyen öreg kisérőknek rossz már a lába s 
félek, ha sokat ugrálunk, baj lesz. 
Szégyeltem magamat s szerettem volna ezt a két jó embert kiengesztelni. 
- No, no, miattunk ne busuljon, nagysádkám, - szólt a tiszttartó; - csak az a baj, 
hogy minden holmink lent maradt. 
Minden, az én holmim is, a bundák, a plaidek, minden az utolsó darabig. 
Most már mit csináljunk? Leszálljunk a legelső állomáson s visszamenjünk Nabresinába? 
Vagy folytassuk utunkat Velenczéig? Én már legjobban szerettem volna haza térni. 
Nekem elég volt a nászutból ennyi. Nem akarom látni Olaszországot. Csak azt tudnám, 
hogy Laczi hol van. A miatt voltam halálos aggodalomban. Bizonyosan valami baja 
esett. Képzeletemben megfordult mindenféle vasuti szerencsétlenség, a mi csak 
történhetik. Oh édes istenem, oltalmazd meg az én Laczimat! 
Beszélhetett nekem az öreg tiszttartó, hogy igy, hogy ugy, bizonyosan eltévesztettük, 
nem vettük észre s Laczi már elment Velenczébe az esti vonattal. 
- Meglátja nagysádkám, hogy ott találjuk. 
De én már nem biztam abban sem. Csak ott ültem remegve a tele zsufolt kupéban, hol az 
emberek szemtelen kiváncsisággal nézegették kisirt szemeimet. Hiába tettem föl 
magamban, hogy erős leszek; a köny ujra meg ujra kigördült szememből. 
IV. 
Ilyen volt ez az én nászutam egész Velenczéig. 
Nem tudom, hogy milyen vidékeken mentünk át. Nem bántam, ki sem tekintettem. Reám 
nézve sivár, gyászos lett az egész világ. Csak azt tudom, hogy utközben kiszállt a 
főtiszte­len­dő ur s visszament Nabresinába a holminkért s mi ketten a tiszttartó 
bácsival folytattuk az utat. 
Nagy baj volt, hogy arra sem emlékeztem, micsoda szállodába szándékoztunk beszállni. 
Tudom hogy Laczi megmondta otthonn apáéknak. De hát istenem, gondol is arra egy 
meny­asszony, hogy megjegyezze magának, micsoda szállodába fognak szállni! 
Keresgélte a tiszttartó ur a Bädekerében a neveket. Nem ez? Nem az? Talán Italia? 
- Az lesz, Italia, - gondoltam én. 
S a plébános urnak is azt mondtuk, hogy oda jöjjön. De most, a mint közeledtünk 
Velencze felé, mindinkább kételkedni kezdtem. Mégsem az volt, ugy hiszem, más 
volt. 
A tiszttartó fejét csóválta. 
- Ejnye, ejnye! 
Most már ő maga sem tudta, hogy találjuk meg Laczit ilyen nagy idegen városban. 
Szorongó szivvel, remegve szálltam ki. Egy perczig az a remény kecsegtetett, hogy itt 
találom Laczit a vasuti pályaházban, itt fog várni reám. 
De végig mentünk a nagy sokaság közt s hiába néztem, Laczi nem volt ott. Akkor ugy 
elszorult a szivem, hogy alig birtam a kitörő félben lévő zokogást elfojtani. 
- Nincs Velenczében, nincs Velenczében, - susogtam kétségbeesetten. 
Mert hiszen ha Velenczében volna, akkor itt kellett volna lennie. Ott maradt, a hol 
elhagytuk. Bizonyára valami szerencsétlenség történt vele s én itt vagyok távol tőle 
és nem segithetek rajta. 
Az öreg tiszttartó csittitgatott: 
- Már nem tehetünk egyebet, nagysádkám, be kell menni a városba. No majd gondolkozunk 
azután, hogy mit tegyünk. 
Egy rakás ember nekünk esett, jobbra balra czibálva s mindenféle hotelek neveit 
kiabálva. 
- Itália, - szólt közbe az öreg ur. 
Két ember egyszerre lekapta a sapkáját, megragadtak bennünket s vittek le egy széles 
lépcsőn, melynek aljában nagy mocskos, fekete viz terült el s a fekete vizben nagy 
mocskos fekete házak álltak. Egyebet nem láttam Velenczéből. 
Beültettek egy fekete koporsó-forma fedett csónakba, melyből semmit sem láttunk ki, 
csak a mocskos sötét vizet körültünk s egy-egy mocskos régi falnak az alját. Soha 
életemben ilyen szomorú várost képzelni sem tudtam mint ez a Velencze. 
Végre egy ócska mocskos fal előtt megállt a gondolánk. Ez volt a szálloda. Megnézték, 
hogy mennyi málhát hoztunk magunkkal s mikor látták, hogy semmink sincs, fölküldtek a 
legfelső emeletre, a hol két kis szobát nyitottak ki nekünk, nagyon szegényes 
butorzatu két kis szo­bácskát, mindegyik egy-egy ablakkal, mely egy alig méternyi 
távolságra előtte fölemelkedő mocskos falra nyilt, ugy hogy ha kinyujtottam a 
kezemet, majdnem elértem a falat. 
A tiszttartónak első dolga volt megkérdezni, nincs-e a fogadóban valami magyar ember 
szállva. 
Igenis van egy fiatal magyar gavallér az első emeleten. 
De a nevét nem tudták kimondani, olyan furcsa neve van, hanem elhozták a 
vendégkönyvet megmutatni. 
Hogy dobogott a szivem, mikor a könyvbe betekintettem! Ő volt, Laczi volt. A pinczér 
bárgyu képpel bámult reám, a mint ajkamon örömsikoltással fölugrottam, hogy rohanok 
le az első emeletre. 
- A signor nincs itthon, - állta utamat a pinczér. 
Ugy látszott, hogy nagy zavarban van. Bizonyára attól félt, hogy valami baklövést 
követett el a vendégkönyv megmutatásával. 
- Én a felesége vagyok, - nyugtattam meg nevetve a szegény embert. 
Bocsánatot kért és hajlongott; de azért látszott, hogy kétkedik s nem tud eligazodni, 
hogy higyje-e vagy ne higyje. Mint diszkrét ember azonban, mint egy előkelő olasz 
hotel garçonja, akinek bizonyára voltak már tapasztalatai hasonló kényes természetü 
ügyekben, óvakodott csak egy szóval vagy egy mozdulattal is kétkedését kifejezni. 
Nagyon tartózkodón viselte magát. 
- Ha a signora parancsolja, - szólt udvariasan - rögtön értesitni fogom az uraságot, 
mihelyt haza jön. 
Nem tudta vagy nem akarta megmondani, hogy férjem hová ment. 
- Csak annyit mondott a signor, hogy a table d’hôte-ra nem jön haza. 
- Hány órakor van az? - kérdezte az öreg ur. 
- Hatkor. 
- Bolond szokás, - mormogta az öreg tiszttartó. - Nem ehetnénk előbb? 
- Bauer urnak van resztaurácziója is ide lenn mellettünk, ha tetszik, - magyarázta a 
szoba­pinczér. 
Levezettek bennünket s asztalhoz ültünk. De szomoru ebéd volt az. Az én kitörő örömem 
már oda lett. Mintha jeges lepedőt boritottak volna reám, mely lehütött teljesen. Hát 
mind ilyenek a férfiak? Mi alatt én reszketve, kétségbeesetten keresem, hogy hol van, 
ő azalatt itt mulat. 
Olyan szomoruság fogott el, hogy szerettem volna meghalni. Minek éljek? Hiszen Laczi 
nem szeret. Talán még örül, hogy elvesztett, s addig élvezheti a szabadságát, a hogy 
ők szokták mon­dani, azok a haszontalan férfiak, a kiknek az a szabadság, ha 
korhelykodhatnak, csava­roghatnak, lumpolhatnak. Ki tudja, talán meg is ismerkedett 
már itt valami könnyelmü olasz hölgygyel? S még ő féltékenykedik. 
No hiszen várj csak, majd meglakolsz. Jaj, csak annyi pénzem volna, hogy most rögtön 
haza utazhatnám. Akkor mulathatna itt urasága magában, vagy az olasz dámájával, 
tessék. És utánam hiába jönne vissza, fügét mutatnék neki. Könyöröghetne nekem, hogy: 
Erzsike, édes Erzsike; kérlelhetetlen maradnék. Tessék csak visszautazni 
Olaszországba, tessék csak mulat­ni; engem nem bolondit el még egyszer. 
- Nem mennénk ki egy kicsit, nagysádkám? - kérdezte az öreg tiszttartó; - nem 
fordulnánk egyet a városban? 
Ráfogtam, hogy a fejem fáj, a tiszttartó ur csak menjen ki egyedül. Én fölmentem kis 
szo­bámba, bezártam az ajtót s bus gondolatokba merülve üldögéltem ott és néztem ott 
az ablak előtt azt a mocskos magas falat. Mert egyebet nem láttam Velenczéből. De nem 
is voltam kiváncsi rá, nem akartam látni ezt a czudar várost, a hová én csak 
szerencsétlenségemre jöttem. 
Még alig volt öt óra s az idő végtelen lassan és szomoruan telt. Eszembe jutott 
boldog leánykorom. Hát miért kellett nekem azt ezzel a nyomorusággal fölcserélni? 
Otthon szerettek, dédelgettek, apa minden kivánságomat teljesitette és most le vagyok 
lánczolva egy emberhez, a ki nem törődik velem s mulatni jár, mialatt én itt ülök 
elhagyatva s nézem egész délután és egész este azt a kormos, mocskos falat. 
Néha-néha ugy rémlett nekem, mintha lépteket hallanék ajtóm előtt kinn a folyosón s 
olyan­kor szivem hevesen megdobbant. Hátha Laczi jön? De nem jött. Óh, dehogy jött! 
Neki nem sugta meg a szive, hogy itt várja a felesége, a kinél szerencsétlenebb 
fiatal asszony talán még soha sem volt a világon s a ki még csak egy csókot sem 
válthatott a férjével, mióta megesküd­tek a templomban. 
De nem is kell sem a csókja, sem ő maga. Komolyan fogok vele beszélni, megmondom 
egye­nesen, hogy haza akarok menni, áttérek az apa vallására, kálvinista leszek és 
akkor elválasz­tanak. Aztán soha, de soha többé férjhez nem megyek. 
Már egészen beesteledett, de nem gyujtottam gyertyát, csak ugy ültem ott busan a 
sötétben, a bágyadtságtól elnyomva, félig elszunnyadva, mikor halk kopogtatás 
hallatszott az ajtómon. 
Fölriadtam s remegve szöktem az ajtómhoz: 
- Ki az? 
- Én vagyok, nagysádkám, - hangzott az öreg tiszttartó szava. - Haza jöttem. Nem 
parancsol valamit? 
Meggyujtottam a gyertyát s kinyitottam az ajtót. Hát az öreg tiszttartó háta mögül 
előugrik valaki, a két karja közé szorit s nem törődve azzal, hogy illik-e vagy nem 
igy más előtt csóko­lózni, össze-visszacsókol, a hol ér, és én elfelejtem minden 
haragomat, csak oda borulok reá és csókolom én is. 
- Laczi! Laczi! 
V. 
Nem csoda, ha a férfiak kifognak rajtunk, mikor mi nők oly gyöngék vagyunk s oly 
hamar megbocsátunk annak, a kit szeretünk. Másnap már oly elbizakodott lett ez a 
Laczi, mintha nem is ő, hanem én követtem volna el valami megrovásra méltó 
cselekedetet. 
- Persze, hogy te, - magyarázta nevetve; - egy férj mégis csak többet ér mint egy 
kalap s az elveszett kalapért nem kellett volna koczkáztatni, hogy a férjed is 
elveszszen. Ez a tanulság az esetből. 
- Oh, más tanulságot is merithetni belőle, - mondtam én csipősen. 
De nem hagyott beszélni, sietett, hogy egy csókkal lezárja ajkaimat, a mi könnyü 
módja az elhallgattatásnak, de nem igazságos. 
Én azonban oly boldog voltam, hogy nem firtattam tovább, kinek van igazsága, ámbár 
tudtam, hogy nekem van igazságom. Oly boldog és oly vidám voltam, hogy csak ugy 
szökdeltem s minduntalan valami dal tört ki az ajkaimon vagy valami bohókás kaczagás, 
a nélkül, hogy tudtam volna, miért kaczagok vagy mit dalolok, mialatt Laczi 
gyönyörködve nézett rám: 
- Oh, te édes kis csicsergő madaram! 
De már másodszor zörgetett reánk az öreg tiszttartó bácsi: 
- Hát mégsem jönnek? Már tiz óra is elmult. Hogy végezzük el azt a rengeteg sok járni 
valót? 
Ott vártak már a főtisztelendő urral. Mert korán reggel az is megérkezett minden 
holminkkal együtt. Semmi sem veszett el, a baraczkpálinka is megvolt, csak a szegény 
pap volt szörnyen álmos, fáradt, törődött. Hogyne? Mikor már három éjjelt töltött a 
vasuton. De nem lehetett pihenni szegénynek; a tiszttartó nem hagyott neki békét: 
- Nagyon sok a járni valónk, szent atyám. 
Lenn a lépcső aljában három uri ember is várt bennünket, kissé kopottas uri emberek. 
Németül, francziául össze-vissza hadartak. Mindegyik vezetőűl kinálkozott s mindegyik 
nagy megvetéssel nézte le a másik kettőt. 
Egy vörhenyes nagy bajuszut választottunk ki közülök, a ki magyarul is gagyogott egy 
pár szót. Utközben elmondta, hogy kapitány volt az osztrák hadseregben s ha ki nem 
lépett volna, most altábornagy volna. De a szerelem... hja, mire nem viszi az embert 
a szerelem. Haragosan csavargatta szürkülő nagy bajuszát... 1866-ban itt volt 
garnizonban. Megismerkedett egy velenczei leánykával és a háboru után visszajött ide, 
leköszönt a tiszti rangjáról s most már huszonöt esztendeje, hogy cicerone és 
vezetgeti az idegeneket a Márk templomba, a doge palotába, az arzenálba. Sovány 
kenyér, de néha vannak nagylelkü utazók, mint a mult héten Lord John Kimberley, a ki 
uri módon honorálta fáradságát. 
Föltettem magamban, beszélek Laczival, hogy legyünk mi is nagylelkü utazók. Szivem 
megtelt részvéttel a szerelem ez áldozata iránt s szerettem volna megszoritni a kezét 
és meg­mondani neki: 
- Ön derék ember, én nagyra becsülöm. 
Szük sikátoron vezetett át, magas falak közt, hidacskákon föl, hidacskákon le. S 
nekem eszem­be jutott mindaz a rémes történet, a mit Velenczéről olvastam. Itt 
leskelődtek a sbirrek, leszurták az embert s ide dobták be a csatornába. 
- Látja, Laczi? 
Az öreg tiszttartó összébb gombolta a kabátját s gyanakodva nézett körül: 
- Vannak még most is afféle rablógyilkosok? 
Egyszerre gyönyörü nagy tér nyilt meg előttünk, olyan, a milyet soha sem láttam, 
három olda­lán oszlopcsarnokos pompás paloták s hátul a Szent Márk temploma a májusi 
verőfényben ragyogó kupoláival s a homlokzatán ágaskodó nagy bronz lovakkal. 
Az öreg tiszttartó csak annyit mondott bámultában: 
- Ejnye! 
Mi némán gyönyörködtünk a pompás látványban. De ciceronenk mint a malom kereke, ha 
egyszer megindult, darálta a maga mondókáját. 
- Hajdan azon a helyen a Szent Theodor kápolnája állt. Giustiniano doge 827-ben 
fogott hozzá az uj templom épitéséhez. 991-ben Orseolo doge márványnyal vonatta be 
homlokzatát. 1085-ben Selvo doge...... 
Csak darálta tovább a mondókáját, dogék és évszámok rémitő sokaságát. 
A plébános és a tiszttartó nagy figyelemmel hallgatták, ámbár felét sem értették; de 
én már nem hallottam belőle semmit, csak néztem, néztem gyönyörködve, magam sem 
tudtam, hogy mit nézek, mindent egyszerre, nem egyenként, darabonként, a hogy a 
rendszeres, okos embe­rek szokták, kik azért néznek meg valamit, hogy otthonn el 
tudják mondani. 
- Nini, galambok! - kiáltottam kitörő örömmel. 
S a nagybajuszu daráló gép mindjárt rá kezdte: 
- A galambokat 1203-ban Konstantinápoly elfoglalása után Dandolo doge... 
Már megint egy doge és már megint egy évszám. Hát egy lépést sem tehet itt az ember 
dogék és évszámok nélkül? 
Nem tehet. A nagybajuszu ember, mihelyt egy pillantást észre vesz, hogy valahová 
tekintünk, rögtön rá kezdi: 
- A Campanile? 910-ben fogtak hozzá az épitéséhez... 
Bánom is én a Campanilét, nekem most a galambok kellenek, de dogék és évszámok 
nélkül. Milyen kedvesek! Milyen barátságosak! Itt repkednek körültünk, itt sétálnak a 
járó-kelők lábai közt s ha az ember kinyujtja a kezét, csoportosan oda szállnak. Azt 
hiszik, hogy enni valót kapnak. 
Adjunk nekik enni. Adjunk a kedves aranyosoknak. Kis olasz fiucskák papiros 
csomagokban árulják a buzát, kukoriczát. Látom hogy mások is vesznek és etetik a 
galambokat. Mi is veszünk. 
Aztán a tenyeremre hintem és jön a sok galamb. Mind csupa hamvas szinü és 
mindegyiknek olyan zöldes-lilás arany ragyogásu a feje. 
- Adj nekik te is, - szólitom Laczit. 
De Laczi előbb gondolkozik, vajjon illik-e az neki vagy nem. Milyen furcsa lett ez a 
Laczi, mióta férj, azt hiszi, hogy a ki férj, annak okvetlen olyan kiállhatatlan 
komoly, pedáns ember­nek kell lenni. 
De én nem hagyok neki békét s a tenyerére hintem a buzát és repül ő hozzá is a sok 
galamb. Kaczagunk, mulatunk. Még a főtisztelendő ur is kinyujtja a tenyerét s ő is 
eteti a galambokat. 
Szőkehaju, pirosképü fiatal angol leányok haladnak el mellettünk, hosszulábu angol 
papákkal és hegyesorru angol mamákkal s mindegyiknek vörös kötésü Bädeker van a 
kezében, papá­nak, mamának, leányoknak, még a legapróbbnak is, minden élő lénynek a 
családból s a könyv szabatos utmutatása mellett csodálják meg, a mi megcsodálni 
való. 
- Mylord, - figyelmezteti a ciceronéjok, - most következik a régi procuraziák 
épülete. 
Mylord bele néz a könyvbe s utmutatást ad családjának: 
- Háromszáz tizenkilenczedik lap. 
S mindnyájan belenéznek a könyveikbe és szigoruan ellenőrzik, hogy a cicerone 
előadása megegyez-e a könyvben lévő adatokkal. 
De én nem tudnék ma egy betüt sem elolvasni, csak örülök annak, a mit látok, a régi 
szép palotáknak, a ragyogó kék égnek, a lármás, vidám népnek, mely az árkádok alatt s 
a piazzan jár-kel. 
Minden harmadik lépésnél megállit egy férfi, vagy egy gyerek vagy egy nő s valami 
eladni valót kinál, apró csigákból füzött karpereczet, vékony üvegszálakból font 
virágot, koráll­gyöngysort, eleven tekenős békát. 
Laczi biztat, hogy beszéljek velök. De nem értem őket, pedig jelesem volt az olasz 
nyelvből, akár hiszi Laczi, akár nem; megnézheti a bizonyitványomat otthon a mamánál. 
Csak a ciceronénk segitségével értekezhetünk tehát. Az hadar nekik valamit és mutogat 
az ujjaival. Egy darabig azt hiszem, hogy mindjárt összevesznek, hajba kapnak, de 
aztán megegyeznek és mi fizetünk s teli rakjuk a Laczi zsebét mindenféle 
holmival. 
De már nincs többé hová rakni, ha csak a főtisztelendő urnak és az öreg tiszttartónak 
a zsebeit is tele nem rakjuk. 
- Csak tessék, tessék, - ajánlkozik a két öreg. 
De már sok lesz a pénz, a mit kiadtunk; takarékoskodni kell. Csak még azt a kis 
tekenősbékát vegyük meg, melyet a ragyogó fekete szemü fiucska olyan nyájasan 
kinál. 
- Ugyan mit csinálunk vele? - veti ellen Laczi. - Magunkkal hurczoljuk, a merre 
utazunk? 
- Én vigyázni fogok rá, - igérem, - és látod, milyen kis skatulyában elfér. 
A főtisztelendő ur kabátján volt a legnagyobb zseb, oda tettük be a skatulyát a 
tekenősbékával s a főtisztelendő ur egész estig, mig csak haza nem mentünk, mindig 
nyulkált a zsebébe, hogy a tekenősbéka nem mászott-e ki a skatulyából. 
A mint közeledtünk a Szent Márk temploma és a doge palota felé, mindegyre szaporodtak 
az ácsorgó cicerónék, a kik mindenféle zagyva nyelven kinálgatták magukat az 
idegeneknek vezetőkül. Tele volt velök a doge palota kapualja, a folyosói is és a 
hátunk mögött ökleiket mutogatták a mi kapitányunknak s mindenféle nem igen diszes 
neveket adtak neki: 
- Birbone... maledetto tedesco... 
- Mit mondanak? - kérdezte az öreg tiszttartó, mert látta, hogy én értek valamit 
olaszul. 
- Dicsérik a németet, mint nálunk szokták, - feleltem nevetve. 
Dél felé a plébános ur már nagyon fáradt lett. A kapitány végig hurczolt bennünket a 
doge-palota minden termén. A szegény pap hiába rimánkodott, hogy no most már elég 
lesz; meg kellett neki hallgatni minden szoba és minden kép történetét. 
Meg is éhezett már, mert otthonn a parókhián az volt a rend, hogy a déli harangszóra 
be kellett tálalni az ebédet. Azt a nézetét fejezte hát ki, hogy nem ártana, ha 
harapnánk egyet. 
A kapitány elvezetett bennünket egy vendéglőbe, a hol kitünő coteletteket kaptunk és 
olyan fekete bort mint a tinta. 
Mikor egy tányéron elhozták a számlánkat, a kapitány oda ment a pénztárhoz s 
beszélgetett valamit azzal a vén olaszszal, a ki ott ült, eleinte igen barátságosan, 
hanem aztán mindegyre hevesebben s a vén olasz nem nagyon kimélte a kapitányt, mert 
egy pár szó egész hozzám elhallatszott: 
- Birbone... maledetto tedesco... 
Aztán félrementek s megbékülve jöttek vissza, miközben olyanféle mozdulatot vettem 
észre, mintha a kapitány a nadrágzsebébe csusztatott volna valamit. Talán a 
kárpótlási összeget a becsületsértésért. 
Aztán ujra kezdtük a paloták és a templomok látogatását s estig oly fáradtak lettünk 
vala­mennyien, hogy alig tudtunk mozdulni. Akkor ebédelni mentünk olasz szokás 
szerint, a mivel azonban a főtisztelendő ur semmikép sem tudott megbarátkozni. 
- Bolond szokás ez, este ebédelni. Azért harangozzák a delet, hogy minden 
tisztességes keresz­tény ember akkor ebédeljen. 
De azért jó étvágygyal megebédeltünk s jókedvüen elbeszélgettünk egészen addig, mig 
egy csapat tengerésztiszt nem jött, a kik a szomszéd asztalhoz ültek s a kik, ugy 
vélte Laczi, nagyon sokat nézegetnek ide át felénk. 
Már nagyon ránczolta a homlokát s haragos szemeket vetett reám is, mintha én tehetnék 
arról, hogy a tengerésztisztek ide nézegetnek. 
- Mit beszélnek? - kérdezte tőlem mogorván. 
- Hát azt találgatják, hogy mik vagyunk. Ugy hiszik, hogy muszkák. A mi természetes 
is, ha magára néznek. 
Laczi boszusan szólt: 
- Ne tréfáljon, tudom, hogy magáról beszélnek. Mit beszélnek? 
Kedvem kerekedett kötekedni vele: 
- Hát mit beszélnének? Azt mondják, hogy szép vagyok. Tán nem igaz? 
Mormogott valamit, aztán siettetett, hogy végezzük már be az ebédet. Meg nem 
foghatja, hogy lehet olyan sokáig ülni az asztalnál. 
Kijövet megint valami beszélni valója volt a kapitánynak a vendéglőssel s megint 
félre mentek. De mi már nem vártuk meg. Türhetetlen volt a levegő Laczinak. Az az 
alacsony szoba, az a hőség. 
- Meg azok a csinos tengerésztisztek, - gondoltam magamban. 
De nem akartam tovább boszantani Laczit most mindjárt az első nap; azonban föltettem 
magam­ban, hogy erről a csunya tulajdonságáról leszoktatom, mert mégis borzasztó ez a 
féltékenység. Micsoda élet lesz ez igy? 
Csak ma nem akarok neki szemrehányást tenni, ne zavarja ma semmi boldogságunkat. S 
karomat karjába füzve, oldalához simulva megyek vele. A Márk-téren még leülünk egy 
darabig egy kávéház előtt, mert az urak fekete kávét akarnak inni s én gyönyörködöm a 
hullámzó sokaságban, mely ott mozog a tér közepén. Köröskörül a lámpák fénye s fenn 
az égen a holdvilág. 
Végre haza jutottunk. Kinyitjuk szobánk ablakait s kikönyökölünk. Enyhe, meleg 
fuvallat száll arczunkra s valami kertből, melyet nem látunk, az orgonavirág illatát 
hozza el hozzánk. Bübájosan világitja meg a hold ezüstös fénye az ódon épületeket, 
melyeknek bizarr stylusa olyan különös érzést támaszt bennünk, mintha mesés 
tündérország volna ez itt mind körül­tünk. Lent a fal aljában látjuk a sötét 
csatornát, a csöndes, mozdulatlan vizet, melynek csobo­gását sem halljuk. Néha, 
majdnem nesztelen átsuhan rajta egy-egy gondola. 
Hirtelen eszembe ötlik, milyen pompás volna most a holdvilágos éjben egy gondolán 
végig­szállni a csatornákon, az elhagyott, néma régi paloták közt, igy együtt 
kettecskén. 
- Jer, kedves, jer, - szóltam megragadva a Laczi kezét. 
Olyan öröm szállt meg mint két gyereket, a ki valami pajkosságra készül. Hamar 
kalapot tettünk a fejünkre s leszaladtunk a lépcsőn. 
- Egy gondolát! - kiáltottunk vigan a portásnak. 
Hát akkor egyszerre csak ott terem mellettünk az öreg tiszttartó, a ki lejött egy 
szivart elszini, miután a pap már elaludt. 
- Itt vagyok én is, nagysádkám, megyek én is. 
Laczi szörnyü savanyu képet vágott. De mit tehettünk? Be kellett venni magunkhoz 
harma­dik­nak az öreg urat. 
Ugy gondoláztunk végig a Canal Granden. Laczi hol a körmeit rágta, hol az ajkait 
harapdálta s közben-közben egy-egy mérges pillantást vetett reám. 
- Menjünk már aludni, - szólt végre, nagyokat ásitva. 
- Ejnye be álmos öcsém, - pirongatta a tiszttartó. - Nem látja, hogy ő nagyságának 
még kedve volna tovább csónakázni? 
Dehogy volt kedvem! Dehogy volt! Csak menjünk haza aludni. 
VI. 
Korán reggel megint jött értünk a tiszttartó. Csak hamar, készüljünk. A főtisztelendő 
ur oda lent vár. A kapitány is itt van. Mehetünk. Még nagyon sok templom meg palota 
van, a mit nem láttunk. Nem győzzük, ha nem sietünk. 
Laczi boszankodva itta ki a kávéját, mialatt a tiszttartó lement a paphoz, hogy oda 
lent várnak meg. 
- No én meguntam ezt a két öreget, - fordult hozzám; - mert az mégis sok, hogy az 
embernek egy percz szabad ideje se legyen egész nap, a mikor a feleségét 
megcsókolhassa vagy egy pár szót szólhasson vele. Átkozott élet ez igy fiatal 
házasoknak. Én tovább ki nem állom. 
Az igazat megvallva, bizony nekem sem volt valami nagyon kellemes és sokkal 
szivesebben eltöltöttem volna az időt Laczival egyedül; de nem lehettünk hálátlanok, 
annyival tartoztunk nekik, hogy miattok egy kis kényelmetlenséget is 
elszenvedhetünk. 
- Na köszönöm, ha az neked csak kis kényelmetlenség, - mormogott Laczi; - nekem 
nagyon is nagy. 
De azért nem makranczoskodott tovább. Szépen lementünk az öregekhez s elkezdtük ujra 
járni a templomokat meg a palotákat. 
Meg nem foghattam, hogy minek az ennek a két öreg urnak, a kiknek a fejében már a 
tegnapi sok templom és palota is olyan khaosz volt, hogy ma már nem emlékeznek semmi 
egyébre, csak képek, szobrok, oltárok, siremlékek, márvány oszlopok és erkélyek 
rémitő zürzavarára. Mekkora lesz ez a zürzavar holnap reggelig! 
De ők csak mennek és nézik tovább és hallgatják a cicerone magyarázatát, a mit csak 
félig ért meg az öreg tiszttartó, a plébános ur pedig sehogy sem ért, mig le nem 
forditjuk neki valami­kép. 
Estére azután fáradtan haza térünk s következő nap ujra folytatjuk a paloták, 
templomok, műkincsek látogatását. De szerencsére ez a harmadik már az utolsó nap. 
Holnap tovább utazik a két öreg Róma felé. 
Arról beszélnek ugyan, hogy együtt megyünk, de lesz eszünk, hogy valamikép szép módon 
kihuzzuk magunkat a társaságból. Megszomoritani azonban nem akarjuk őket s abban a 
hitben hagyjuk, hogy együtt utazunk. Elég idő lesz holnap megmondani; addig majd 
találunk valami ürügyet az itt maradásra. 
Szegény öregek, hiszen szeretünk mi titeket, szeretünk, de Laczinak igaza van, hogy 
ez türhetetlen élet. Hiába, el kell válni. 
Ma Laczi is nagyon figyelmes volt irántok. Olyan vezeklésféle ez mi tőlünk azért, 
hogy holnap meg akarjuk őket csalni. De nem tehetünk máskép, igazán nem tehetünk. 
A kapitánynyal egy kis kellemetlenség történt ma, de azt majd elmondom később. Ez a 
nap nem jól kezdődött reá nézve már korán reggel. A Márk téren találkoztunk azzal a 
mezitlábas csinos kis fiucskával, a kitől a tekenős békát vettük. Minket nem ismert 
meg, de a kapitány régi ismerőse lehet, még pedig nem valami kedves ismerőse, mert a 
kis öklét mutogatta feléje: 
- Maladetto tedesco! 
Félig magába fojtva harapdálta el a szavakat, semmi egyebet nem tudtam belőle 
megérteni, csak annyit, hogy: »tiz soldi«. A miből azt sejtem, hogy ennyi lehetett a 
taksája a kapitány közbenjárásának a tekenősbéka vásárlásnál. 
Kollégái, a téren ácsorgó ciceronek gunyos pillantásokkal méregették végig a 
nagybajuszu németet. Ugy látszik, huszonöt év nem volt elegendő, hogy teljesen 
meghonosodjék ez a Csehország hegyei közül ide szakadt vitéz. Az olasz hazafiak 
ligája nem türte, hogy idegen bele kontárkodjék az ő mesterségükbe. Nem azért 
épitették dicső őseik Velenczét, hogy most az ő utódaik helyett más mutogassa azt az 
idegeneknek. És ha egy kis pénzt lehet keresni akár tekenősbékák eladásának a 
közvetitésével, akár egyébként, hát itt vannak ők a régi velen­czeiek jogos utódai. 
Mit lábatlankodnak itt a németek? Maledetti tedeschi! 
A kapitány kissé elszégyelte magát. Attól félt, hogy észrevettünk valamit. S ma nem 
ajánl­gatott semmiféle boltot, hogy itt meg itt lehet venni ezt meg ezt nagyon 
jutányos áron. Igen csöndes volt. Elmondta a mondókáját a palotákról, ki épitette, 
mikor épitették, a képeket ki festette, de másba nem igen avatkozott. 
Tikkasztó meleg nap volt ma. A nap szinte perzselt. Kerestük az árnyékot s csaknem 
min­denü­vé gondolán mentünk. Igazán kedves jószág ez a gondola. S azok a vig, 
kedélyes gondolierik. Akármennyit adtunk ugyan nekik, mindig kértek legalább még egy 
frankot, de olyan nyájasan, vidáman kérik, hogy az ember megadja nekik. Aztán ki 
tudja, mennyi abból az osztalék a kapitánynak? 
De a kapitánytól sem vehetni rossz néven. Felesége, hat gyereke van otthonn, s olyan 
nagy a konkurrenczia és oly ritka a nagylelkü utazó. Aztán valamivel csak kárpótolnia 
kell magát az altábornagyi rangért, melyről szerelme miatt lemondott. 
A nagy meleg a két öreg urat ugy ellankasztotta, hogy délután szerettek volna egy 
kicsit szundikálni; de mikor megkérdezték, hogy van-e még sok templom Velenczében s a 
kapitány­tól megtudták, hogy még száztiz van, a mit nem láttak, lemondtak minden 
szundikálásról. Azt ugyan végre belátták, hogy mind megnézni nem lehet: 
- De megnézünk, a mennyit birunk, igaz-e szent atyám? 
A kapitány, a ki nem sokkal lehetett fiatalabb a tiszttartónál meg a plébános urnál, 
mert szintén ugy a hatvan év körül járhatott, meg sem érezte ezt a fáradságot. 
- Szeretném látni, hogy milyen lesz maga hatvan éves korában, - ingerkedtem 
Laczival. 
És igazán nem tudom, hogy milyen lesz, mikor már most is olyan komor képeket vág. Ma 
me­gint. Ma kalapommal van baja. Mert megkerült az elveszett kalap s ma mindjárt föl 
is tettem. 
Olyan kedves és olyan nagyszerüen illik nekem. De Laczinak nem tetszik. Azt mondja, 
nagyon kaczér és nagyon feltünő, mindenki utánam fog nézni az utczán. 
- S az magának persze nem tetszik, ha engem valaki megnéz, - feleltem én negédesen. - 
Hát miért nem vett csunyább feleséget, ha azt akarja, hogy senki se nézze meg? 
Mormogott valamit olyanfélét, hogy nem lett volna nagy kár, ha elveszett volna a 
kalapom. De én nem hagyom a kalapomat s a kalaphoz én mégis csak jobban értek mint 
Laczi. 
Ez a kis összeszólalkozás csak olyan bárányfelhő volt ugyan, mely hamar eloszlik; de 
este felé megint jött egy bárányfelhő. 
Nekem nagy kedvem kerekedett rá, hogy egyszer együnk már egy igazi olasz ebédet s 
meg­kértük a kapitányt, hogy vezessen valami igazi olasz vendéglőbe, a hol egyebet 
kapunk, nem mindig cotelette, rostbeef, beefsteak, akár Budapesten. 
Elvitt hát bennünket a »Bella Veneziá«-ba. Ott már igazi olasz vendéglőt 
találhattunk. Az ebédlő társaságnak fele levetette a kabátját s ingujjban ült az 
asztalnál. Laczi mindjárt az első szobából vissza akart fordulni, de én nem akartam. 
Csak menjünk beljebb. 
- Ugyan édesem, micsoda társaságban akar ebédelni? - szólt Laczi a homlokát 
ránczolva. 
- No csak kezdje az arisztokratát játszani, - feleltem félig daczosan, félig nevetve, 
- épen magá­nak illik. 
Elhallgatott. De láttam, hogy nagyon komoly, mondhatnám szomoru lett és akkor eszembe 
jutott, hogy akaratlan mennyire megsérthettem. Bizonyosan azt hitte, hogy 
származására czélozok. Pedig istenem, hogy gondoltam volna én arra? És mit bántam én 
azt, hogy ki volt az apja. Hát nem szerettem volna azt is, ha az utolsó szegény 
paraszt ember lett volna is? 
Oda simultam hozzá, hogy kiengeszteljem: 
- Laczi, édes Laczi! 
Megszoritotta a kezemet s egykissé mosolygott is, mintha azt akarta volna 
mondani. 
- Jó, nem bánom, nagylelkü leszek s megbocsátok. 
De láttam, hogy még azután is neheztelt s ez elrontotta a kedvemet. Meg az a gondolat 
is bántott, hogy mindig én kérek bocsánatot. Hát mi lesz ebből? Hiszen ha ez igy megy 
tovább, olyan elbizakodott zsarnok lesz ebből a Lacziból, s én belőlem olyan alázatos 
rabszolganő, hogy azt nem lehet kiállani. 
Nem folyt már le ez az ebéd olyan vidáman, mint a hogy gondoltam, ámbár időközben 
kibé­kült Laczi az ingujjas vendégekkel, mikor megtudta, hogy azok nem 
mesterlegények, hanem hivatalnokok, a prefekturától és a törvényszéktől, sőt az egyik 
maga a törvényszék elnöke. 
Az olasz ebéd nem nagyon izlett az én asztaltársaimnak. Osztrigával kezdtük. De sem a 
pap, sem a tiszttartó hozzá nem nyult, akárhogy kinálgattam, hogy kóstolják meg s 
láttam, hogy Laczi is csak azért gyür le egy párt, hogy azt ne gondoljam, mintha ő 
soha sem lett volna előkelő ebéden. 
Nem merek neki szólni, hogy hagyja abba, ne erőtesse, mert félek, hogy megint 
megsértem, ámbár nagyon jól tudom, hogy nálok otthon a főispáni diszebédek 
malacztokánynyal és nem osztrigával kezdődnek. 
A risotto s az olajba kirántott halak sem igen tetszettek, de megették, mert éhesek 
voltak s Laczi megevett fél tányér calamarit is. Még dicsekedett is vele, 
henczegett: 
- Kóstolja meg főtisztelendő ur. 
- Nem kell nekem a ruzsnya tengeri bogara, - utasitotta el magától a pap. 
Már föl akartunk kelni, mikor Laczi még egy palaczk bort hozatott. 
- No no, nem lesz sok, Laczi? - sugtam neki. 
Akkor megvallotta, hogy innia kell még valamit, mert ez az olasz ebéd olyan a 
gyomrában, mintha csupa kő volna. 
Ráadásul megivott két findzsa fekete kávét, de még mindig olyan volt a gyomra, mintha 
tele rakták volna kővel. 
- Igyék még valamit, öcsém uram, - tanácsolta a tiszttartó. 
S Laczi megivott a kávéházban még egy pohárka cognakot. 
- Most már mehetünk haza. 
Utközben látom, hogy az én Laczim elsápad. Aggódva fordulok hozzá: 
- Rosszul vagy? 
- Már elmult, - szólt és megtörüli verejtékes homlokát. 
De én látom, hogy nem mult el s nagy ijedtség száll meg. Istenem csak beteg ne legyen 
Laczi. És szemrehányást teszek magamnak; én vagyok az oka, az a szerencsétlen olasz 
ebéd minek is jutott eszembe? 
Laczi vigasztal. Dehogy? Ő maga az oka. A calamári csakugyan nem neki való, az 
osztriga sem. De ne aggódjam, már jobban van. 
- Otthonn még megiszik öcsémuram egy pohárka baraczkpálinkát, - szólt a tiszttartó, - 
s aztán egészen jobban lesz. A jó baraczkpálinka a legjobb orvosság a világon. 
Igaz-e, szent atyám? 
A pap is erősiti. Ugy van, az a legjobb orvosság. 
Ez alatt haza értünk. A kapitányt kifizettük és elbocsátottuk, mert már holnap nem 
lesz reá szükség. S ekkor történt a kapitánynyal az a kellemetlen eset, a mi különben 
gondolom az ő élettörténetében reá nézve nem lehetett sem uj, sem meglepő. 
Észrevettük, hogy a szálloda körül egy borzas, meglehetősen elhanyagolt öltözetü s 
csinosnak semmikép sem nevezhető női személy ólálkodik, mintha valakire várna. Mikor 
közelebb jöttünk, láttam, hogy a kapitány integet neki a szemével s ő visszainteget 
neki. Eleinte azt gondoltam, tán a felesége lesz. De az mégsem lehet, annak már 
sokkal öregebbnek kell lenni. 
Mikor lent a hotel előcsarnokában a kapitánytól elváltunk, láttuk, hogy a boglyas, 
lompos nő besompolyog, a kapitánynak bizalmasan a karjába kapaszkodik s ugy akarnak 
együtt távozni. De ugyan abban a perczben, isten tudja honnan micsoda rejtekből, 
előrohan egy czigányképü csunya vén furia s dühösen neki ront a fiatalabb nőnek s 
gyorsan pergő nyelvvel szidja és tépi a boglyas haját, a lompos ruháját. A fiatalabb 
sem marad adós, annak is jár a nyelve, a keze mint a cséplő gép. 
A szegény kapitány, a ki látta, hogy itt baj van s a mai légyottnak már vége, el 
akart illanni. De akkor mind a két hölgy neki esik, a hitestárs is, meg a másik is. 
Mert gondolom, az a csunya vén czigányasszonyféle nem lehet egyéb mint a hitestárs. A 
két asszony aztán ugy elagyabugyálja a kapitányt, hogy tudom, nem lesz egyhamar kedve 
ujabb csapodárságra. 
De ugy kell neki. Ugy kellene minden férfinak, a ki megcsalja a feleségét. Csak most 
látom, hogy milyen kegyetlen tudnék lenni. Azelőtt megsajnáltam volna, most meg mióta 
férjhez mentem, azt mondom: csak páholják el jól, ugy kell neki. 
A végét persze nem láttuk, mert a szálloda személyzete mind a hármukat kirakta az 
utczára. A kapitánynak pedig megtiltották, hogy ide ne merjen többé jönni. 
- Hát kapitány volt igazán? - kérdeztem én, mert most már ebben is kételkedtem. 
Nem tudták bizonyosan megmondani. Ugy hiszik, őrmester volt. Ha kapitány lett volna, 
akkor legalább alezredesnek mondaná magát. Az az egy bizonyos, hogy valami olyan 
dologért bocsátották el a hadseregtől, a miért nem szokás érdemrendet adni. 
VII. 
Sápadtan roskadt le Laczi egy székre, mikor szobánkba értünk. Jaj, az az olasz ebéd, 
az még mindig ugy feküdt a gyomrában mint egy rakás kő. 
Az öreg urak beadták a baraczkpálinkás butykost s szegény Laczi megpróbálta azt az 
uni­versa­lis orvosságot. De minél többet ivott belőle, annál rosszabbul lett. 
Aggódva sürgölődtem körülte. 
- Laczikám, ne hivassunk orvost? 
- Nem, nem, - felelt bágyadtan. 
Letörültem zsebkendőmmel verejtékező homlokát, megtapogattam üterét. Istenem! nem 
hoztunk magunkkal az utra maximal hévmérőt, hogy láthatnók, hány foku a láza. 
Csak lehorgasztotta a fejét és behunyta a szemeit s én kétségbeesetten álltam ott 
mellette. 
- Én orvost hivatok, Laczi. 
Bágyadtan intett, hogy nem, ne még. 
- Hát feküdjél legalább le, kedves, - esengtem neki. 
Segitettem levetni a kabátját, lehuztam a czipőjét, lefektettem mint valami kis 
gyereket az ágyba. S ő hagyta magát és csak nyögött. 
Akkor láttam, hogy milyen gyámoltalan a férfi, ha valami baj éri. Ott feküdt ez az én 
erős, daliás férjem mint valami kis baba, meghuzódva a paplan alatt s csak nyögve és 
reám emelve szemeit, mintha tőlem várna segitséget. 
- Várj csak, szegény Laczi, mindjárt segitek én rajtad. 
Eszembe jutott, hogy anyánk bodza-theát szokott itatni velünk, ha valamelyikünknek 
otthonn baja volt. Csöngettem. Hozzanak a patikából bodza-theát. 
Vizet forraltam hamar s kész lett a bodza-thea. Oda vittem neki. 
- Most szépen idd meg, egész csészével idd meg. 
Szót fogadott. Kiitta az egész nagy csészét fenékig, aztán visszahanyatlott a 
vánkosra. 
Megsimogattam a fejét, mint a hogy a jó gyerekeknek szokták: 
- No most jobban vagy? 
- Jobban, - viszonzá halkan. 
- Főzök neked még egy csészével. 
- Nem, nem, köszönöm, - tiltakozott ellene. 
- Most maradj csöndesen betakarva. 
Anyai gondoskodással betakargattam s leültem az ágya szélére. 
- Olvassak neked valamit? 
- Igen, a leánykori naplódból. 
- Majd hogyne? Hát még mit? Elolvasom neked a lapból, a mit a mama utánunk küldött, 
hogy kik voltak jelen az esküvőnkön. 
Az meg neki nem kellett. 
- Legjobb lesz, ha elalszol, - tanácsoltam én. 
De az nem ment könnyen. Az az olasz ebéd, a risotto meg a calamari még most is 
megfeküdte a gyomrát. 
- Tudod mit? Megiszol még egy csésze bodza-theát, aztán jobban leszesz. 
Nem ellenkezett tovább, mert megint kezdett sápadni, szédülni s hideg verejték ütött 
ki megint a homlokán. Megitta a másik nagy csésze bodza-theát, a mit főztem neki s 
mindjárt jobban is érezte magát utána, csak melege volt most nagyon, a mi nem is 
csoda annyi bodza-thea, baraczkpálinka, bor és fekete kávé után. 
Már éjfél régen elmult s még akkor sem birt elaludni, én pedig ott virrasztottam az 
ágya mellett és azt hiszem, megfeleltem a kötelességemnek, a mivel egy jó asszony a 
férjének tartozik. 
Laczi küldött ugyan, hogy menjek lefeküdni, de én nem mentem; mert hát ha valami kell 
neki, vagy egy pohár viz vagy egyéb és én nem leszek ébren? Vagy rosszabbul lesz és 
az orvost mégis el kell hivatni. Nem, nem fekszem le. 
S mialatt ott ülök virrasztva a néma éjben, mindenféle ijesztő gondolatok lepnek meg. 
Istenem! ha Laczi valami nagy beteg lesz? Ha itt idegen földön éri valami nagy 
betegség, a hol senkit sem ismerünk, a hol alig tudok beszélni az emberekkel, a hol 
sem nyugalmunk, sem kényelmünk. Jaj, csak otthon maradtunk volna! 
Ugy félek. Laczi arcza most már olyan mint a tüz. Vigyázva, alig érintve, 
megtapogatom a homlokát. Milyen forró! Csak tudnám, hány foku a láza. Most már 
behunyta a szemét. Talán elalszik. 
Meg sem merek mocczanni, hogy föl ne költsem. Végre azt hiszem, most már alszik. 
Lassan lehajlok hozzá s hallgatom lélegzését. Olyan nehéz, nyöszörgő a 
lélegzetvétele. Istenem! hivassak-e orvost, vagy várjak reggelig? Talán mégis jó 
lesz, ha aludni hagyom s nem zava­rom föl álmából. Csak aludjál, aludjál, én őrködöm 
itt melletted. 
Három óra éjfélután. Laczi alszik. Én kikerestem az imádságos könyvemben a kedves 
betegeinkért való imádságot és háromszor egymás után oly buzgón elolvastam, hogy a jó 
isten bizonyosan meg fogja hallgatni. 
De most már az én szemeim is kezdenek lecsukódni. Ott bóbiskolok még egy darabig a 
Laczi ágya szélén; de látom, hogy most már csöndesebben alszik, bár még most is nyög 
szegény, igy hát én is lefekhetem. 
Megnézem az órát. Félnégyre, mikor lefekszem. 
Reggel mikor fölébredtem, első gondolatom Laczi. Oda nézek ágyára, nincs ott. Szent 
isten! mi történt vele? 
Semmi sem történt. Ott könyököl az ablakban és fütyörész. Oh, te haszontalan, hát 
ezért aggódtam én te miattad hajnali félnégyig? 
VIII. 
Jó későn volt már, mikor kijöttünk a szobánkból s fölkerestük az öregeinket. Örültek, 
hogy Laczinak már semmi baja. 
- Mondtam, ugy-e, hogy a baraczkpályinka? - szólt a tiszttartó diadalmasan. - 
Kigyógyit az minden betegséget. De most már csak rajta, hamar a csomagoláshoz, mert 
két órakor indul a vonat. 
Kijelentettük, hogy fájdalom! mi nem mehetünk. Félünk, hogy Laczi az uton rosszabbul 
lesz. Bármennyire sajnáljuk tehát, hogy ilyen kedves társaságtól meg kell válnunk, de 
kénytelenek vagyunk még ma, vagy talán egy pár napig is itt maradni. 
Azért mondtam, egy pár napig, mert attól féltem, hogy egy nap nem riasztja vissza az 
öreg urakat s képesek lesznek kicsomagolni a málháikat s itt maradni holnapig. De 
bizony a pár nap sem riasztotta vissza: 
- Na hiszen az nem baj, - szólt az öreg tiszttartó, - maradhatunk. Igaz-e, szent 
atyám? 
A pap helyben hagyta: ugy van, igaz, maradhatnak. 
- De miattunk? - mondtam én, mert nem hagytam Laczit szóhoz jutni, féltem, hogy nem 
lesz elég ügyes a képmutatásban. - Miattunk? Azt nem engedhetjük meg. Az igazán 
visszaélés volna a jóságukkal. Tudjuk, hogy Rómába igyekeznek. 
- Rá érünk, nagysádkám, - felelt a tiszttartó. - Dehogy hagyjuk el nagysádtokat! 
S becsületes arczán látszott az erős elhatározás. Szinte szégyeltük magunkat 
Laczival, hogy mi ezt a két derék magyar embert ilyen csunyául rá akartuk szedni. 
Már láttuk, hogy semmi sem lesz belőle, a két öreg urtól semmikép sem tudunk 
megsza­ba­dulni s megadtuk magunkat sorsunknak. Együtt utaztunk el Bolognába, onnan 
Florenczbe. 
Természetesen egy kupéban ültünk mindig, egy fogadóba szálltunk mindenütt, együtt 
ebédeltünk s együtt töltöttük a nap minden óráját korán reggeltől késő estig. Csak 
éppen annyi szabad időnk maradt, a mennyi az alvásra kellett. 
Laczi már nagyon türelmetlen lett. Kijelentette, hogy ezt az életet nem lehet tovább 
kiállni, csináljunk valamit, veszszünk össze a két öreg urral vagy szökjünk el 
bucsuzás nélkül. Akárhogy, de már egyszer meneküljünk meg tőlük. 
Sokáig törtük rajta a fejünket, mit kellene csinálni? Végre kitaláltuk, hogy azt 
mondjuk: táviratot kaptunk hazulról, a mama beteg, haza kell mennünk. 
De engem aggodalom szállt meg: 
- Nem csunyaság az ilyen hazugság? 
- Hát az talán szebb volt, mikor Velenczében rá fogtuk, hogy beteg vagyok s a miatt 
kell hátra maradnunk? - viszonzá Laczi. 
- Abban legalább volt valami kevés igaz is, - próbáltam én mentegetni. 
Minthogy azonban máskép csakugyan nem szabadulhatunk meg, hát nem ellenkeztem tovább, 
csak azt kivántam, hogy Laczi mondja el ennek az ál-sürgönynek a kieszelt 
históriáját. Ha bele sül, az ő szégyene lesz. 
Nem sült bele. Olyan vakmerően elmondta, hogy szinte megijedtem tőle. Istenem! ha 
egyszer engem is megcsal valami ilyen álsürgönynyel? Borzasztó azt elgondolni. 
Az öregek szentül elhitték és szörnyen sajnálkoztak. 
- Ejnye, ejnye, milyen kár! De ha már igy áll a dolog, persze hogy akkor el kell 
válnunk. Ejnye, ejnye! 
Elbucsuztak tőlünk. A pap még meg is áldott bennünket: 
- Az isten vezesse szerencsésen haza. 
Nekem olyan nehéz lett a szivem, hogy majdnem sirva fakadtam. Igazán csunya 
hálátlanság volt tőlünk, hogy igy elhagytuk a két öreg urat. De azért mégis örültem, 
hogy végre magunk lehetünk. Laczi tombolt örömében s hizelegve átölelte a 
derekamat. 
- Mondd meg, kedves, a kalauznak, te tudsz vele beszélni, hogy ne ereszszen be senkit 
a kupénkba. 
De én szégyeltem volna olyat mondani. Rendre is utasitottam Laczit, hogy mit gondol 
felőlem? 
- A karját pedig vegye le a derekamról, mert az nem illik. 
Szemembe nevetett. Egyátalán nagyon kevés tiszteletet kezdett tanusitni irántam, ugy 
hogy visszakivántam az öregeket, bárcsak itt volnának, tudom, nem merné akkor igy 
viselni magát. 
Az én komolyságom azonban nem használt; ő csak tovább bohóskodott, tréfált, 
kaczagott, mint egy kiszabadult iskolás fiu, a ki szeretne kiugorni a bőréből. 
Még nem tudtuk, hogy hova megyünk. Arról szerettem volna most Laczival beszélni; de 
lehetett is vele komolyan beszélni? A hová tetszik, a Rivierára vagy a Como tóhoz 
vagy akár­hová, neki mindegy. Csakhogy szabadok lettünk, hejehuja haj. Több 
ismeretséget nem kötünk. Nem senkivel. 
Paduáig váltottunk jegyet. Ott kiszállunk, elmegyünk hálaadó isteni tiszteletre a 
Szent Antal templomába, veszünk egy viasz gyertyát a szabadulásunk emlékére, aztán 
tovább a szép Olaszországon át, valami kedves kis villába, a tenger vagy egy nagy tó 
partján. 
- Ugy-e, kedves? - susogja Laczi. 
S én kifestem magamnak azt a kis villát. Rózsa fut föl a terrász oszlopaira s vad 
szőlő, hátul narancslugas aranysárga gyümölcseivel a sötétzöld lombozat közt, elől 
kis pázsit virágágyak­kal, közepén szökőkut kis márványszoborral, arany halacskák a 
vizben s lent a villa előtt a tenger, a hullámzó, csillámló végtelen nagy viz, melyen 
hajók usznak át kifeszitett vitor­láikkal s mi ott fent a terrászon ketten 
Laczival. 
Szivem ugy vágyik a magányra, a csöndességre. Florencz roppant nagy, tömör kőpalotái, 
a Cascinekbe robogó fogatok raja, a Via dei Calzolajin hullámzó sokaság, a kiváncsi 
idege­nektől zsufolt képtárak után oly jól esnék a csönd, a magány, egy bájos kis 
villa, a hol nem laknánk csak kettecskén és nem látnánk csak egymást és semmit mást a 
nagy világból. 
IX. 
A tekenősbékával sok volt a bajunk. Laczi morgott, hogy nem elég neki a 
kalapskatulyámra vigyázni, most még erre a kis skatulyára is vigyázzon, a melyikben a 
tekenősbékát hordjuk magunkkal. Tegyem be valamelyik kofferba a többi holmi közé. 
- De megful szegény állat, ha nem kap levegőt, - vitattam én. 
- Dehogy ful, - felelt Laczi; - kell is annak a dögnek levegő. 
Bántott, hogy Laczi igy beszél velem, s hogy oly rossz indulattal viseltetik az iránt 
a szegény állat iránt, mely nem vétett neki. Azt is tudtam az állattanból, hogy 
minden élő lénynek szük­sége van levegőre, a tekenősbéka pedig még kevésbbé lehet el 
levegő nélkül, mert a tüdején át szivja magába a levegőt, mint mi. Azért szurtam neki 
olyan lyukakat is a skatulya fedelén. De Laczi bizonyosan nagyon keveset tanulhatott 
az iskolában az állattanból, a mit meg is mondtam neki. 
Ugy tett, mintha nevetne; de láttam, hogy mérges lett, s ha merte volna, talán ki is 
dobta volna a kupé ablakán a tekenősbékámat. De azt ugyan ne merje cselekedni, mert 
akkor köztünk örökre vége mindennek. 
Ilyen duzzogó kedvvel mentünk Paduától Veronáig. Én félre huzódtam Laczitól s erősen 
föltettem magamban: no most az egyszer nem én leszek, a ki először bocsánatot kér. 
Szeret­ném tudni, hogy miért kérjek én bocsánatot, mikor ő kezdte bántani a 
teknősbékát? 
Pedig olyan kedves kis állat volt, csak akkora mint a fél öklöm és olyan okos 
fejecskéje volt, a szemei is olyan okosak és olyan piczi szája s ugy lehetett rajta 
nevetni, mikor a fejét behuzta meg kinyujtotta. 
Laczi mérges szemeket vetett rá, de nem szólt. Én bezártam a skatulya födelét s 
visszatettem a helyére. Aztán az utmutató könyvecskét vettem elő, hogy megnézzem, 
messze vagyunk-e még Veronától. 
Mert ott ki kell szállnunk. Ott meg akarjuk nézni a Julia sirját meg a házat és az 
erkélyt, a hol Romeojával titkon találkozott. Bezzeg az másforma szerelem volt mint a 
mai férfiaké, a kik egy szegény kis tekenősbéka miatt is mindjárt akadékoskodnak s 
megszomoritják a feleségü­ket. 
A Bädekerünkben egy kérdőjel van oda téve a Julia sirja mellé s olvastam már én olyan 
tudós értekezést, a hol be volt bizonyitva, hogy Romeo és Julia soha sem éltek, csak 
afféle mese, mint az Argirus királyfi meg Tündér Ilona. De én tudom, hogy az nem mese 
és voltak a világon szerelmesek, a kik ugy szerették egymást s a kik meghaltak 
egymásért, akár Romeo és Juliának hivták őket, akár máskép. 
Hosszu ideig ez a Romeo és Julia története forog a fejemben. Az ódon palota erkélye, 
melyre Romeo fölkapaszkodik. Aztán a sirbolt. Az után egyszerre ragyogó csillárok 
világosságát képzelem s Nagy Imrét látom magam előtt a Romeo szerepében. Vajjon 
eszébe jut-e Laczinak az az előadás a nemzeti szinházban, melyet együtt néztünk három 
héttel az esküvőnk előtt. Vajjon emlékezik még arra az estére és érezte-e azt a mit 
én éreztem akkor? 
Szeretném megkérdezni tőle, de nem szólok hozzá. Meg fogom állni, hogy nem szólok 
hozzá, mig ő nem szól. Tessék neki kezdeni előbb. 
Meglehet, hogy ő is effélét gondol magában. Ő is azt várja, hogy majd én kezdem, mert 
elforditja a fejét, dobol a kupé ablakán és kinézeget. Lám, lám hogy érdekli őt a 
táj. 
Tessék. Én is kinézek és én is dobolok. Gondolom, hogy nekem is szabad. Arra ő abba 
hagyta a dobolást, a kinézegetést is, a Bädekert vette a kezébe s egészen belemerül 
annak a könyvnek a tanulmányozásába. 
Csak vártam, mikor hagyja abba. Vártam türelmesen. A dobolásba a kupé ablakán én is 
bele­un­tam, mert az nem mulatság, de nem tudtam, hogy mit csináljak. Csak a 
keztyümet huzo­gattam föl és le, mindegyre idegesebben s addig rángattam, mig ki nem 
repesztettem, a mi még jobban fölingerelt Laczi ellen, mert ennek is ő volt az 
oka. 
Ő meg csak olvasott tovább, mintha én ott sem volnék. Szerettem volna kiütni a 
kezéből a könyvet, mert az mégis csunyaság, hogy nem vagyunk két hetes házasok sem s 
ő már igy viseli magát; de tartózkodtam minden indulatoskodástól. Meg akarom mutatni, 
hogy én vagyok az okosabb, hadd szégyelje magát. 
De nem volt ám könnyü azt megállni, mert ez a megátalkodott olvasás szörnyen boszant. 
Fogadni mernék, hogy nem is olvas, csak tetteti magát. Csak azért teszi, hogy engem 
boszant­son. 
Soha sem hittem volna, hogy ennyi rut tulajdonságot fedezek föl ebben a Lacziban. 
Igazán csodálatos, hogy gyermek korom óta ismerem és soha sem találtam benne semmi, 
de semmi hibát évek sora óta és ime, alighogy egybekeltünk, még két hete sincs s már 
két olyan nagy hibát fedeztem föl benne, a mi türhetetlen s a miről le kell 
szoktatnom, mert nagyon csunya mind a kettő. 
Az egyik az a féltékenykedés, a másik meg az, hogy mindjárt megapprehendál mindenért, 
akármicsoda haszontalanságért mindjárt megneheztel, haragoskodik. Most is alig 
szóltam valamit, mindjárt elkezdte a megbántott szerepét játszani, pedig voltakép én 
játszhatnám jogosan, mert ő kezdte az én tekenősbékámat ócsárolni. 
Már most a kibékülést is neki kell kezdeni, mert én nem kezdem. Megmutatom, hogy 
szilárd tudok lenni és nem kezdem. Ő persze azt hiszi, a nőket csak ugy lehet 
hajlitni mint a fűzfa­vesszőt, ha akarom erre, ha akarom amarra. No hadd lássa, hogy 
van női szilárdság is. Van bizony, uracskám. 
Annyit azonban mondhatok, hogy cseppet sem kellemes állapot ez igy ülni együtt egy 
negyed­óráig és nem szólni egymáshoz. Ez a negyedóra vagy talán annyi sem volt, oly 
végtelen hosszunak tetszett, oly rettenetes hosszunak s nem állok jót, hogyan 
végződött volna, ha időközben, a legelső állomásnál be nem száll a kupénkba egy olasz 
uri ember, a ki ennek a mi kettősünknek véget vetett. 
Beszédes ur volt s járt a szája mint a kereplő, a mit szakadatlan forgatnak, 
francziául, olaszul. Udvariaskodott, bókokat mondott s csak az volt a szerencse, hogy 
olyan csuf, czingár, kiaszott vén ember volt, olyan sárgabarna, ránczos képü, mint az 
aszalt körte, máskép bizonyosan kitört volna a féltékenység Lacziból. 
Igy is olyan gyanakodva nézett reánk, mert egy árva szót sem értett a 
beszélgetésünkből, ugy hogy el kellett nevetni magamat s megkönyörültem rajta. Az 
olasz gavallér törte egykicsit a német nyelvet is, körülbelül annyit mint Laczi, a mi 
ugyan édes kevés, de arra mégis elég volt, hogy az én segitségemmel meg tudták 
egymást érteni, ezen a nyelven folytattuk hát a társalgást. 
Az olasz gavallér bemutatta magát: Conte Caprioli. Mi is bemutattuk magunkat. A gróf 
rögtön látta, hogy mi nászutra indult fiatal pár vagyunk, s jóakaró utbaigazitással 
szolgált. Ha valami bájos szép vidéken akarunk letelepedni, a Garda tó vidékét 
ajánlhatja, annál kedvesebbet a föld kerekségén sehol sem találhatunk, az egyenesen a 
fiatal házaspárok számára van teremt­ve. 
- Meglátják, kérem. Egyenesen az önök számára. 
A gróf oly ékesszólással tudott beszélni és oly elragadtatással ecsetelte annak a 
bübájos vidéknek a szépségét, hogy elhatároztuk, hogy mindenesetre megnézzük. 
- És milyen olcsó ott az élet. Csaknem ingyen élhetnek. Bámulatos olcsóság. A 
legpompásabb pisztrángokat kapják egy pár krajczárért, akkorákat mint a fél karom. 
Eleven apró sardinák, csillognak mintha tiszta ezüstből volnának és milyen izletesek. 
Mindenféle hal, a Garda tele van vele. Minden, a mit csak az embernek szeme, szája 
kivánhat. Csirkék, a leggyönyörübb kövér, husos begyes csirkék. És az a tömérdek 
gyümölcs, ropogós nagyszemü cseresnye, a legfinomabb fügék, egy-két krajczárért 
kosárszámra. Csodálatos bőségben minden. Czitrom és narancsfák, a merre csak a szem 
lát. 
Fél annyi ékesszólás is elég lett volna, hogy elcsábitson bennünket. Bübájos vidék, 
olcsóság. A gróf kinézhette a szemünkből, hogy nem vagyunk valami dusgazdagok. 
- Tündér lakásuk lesz ott, egész palotákat kaphatnak csaknem ingyen, teljesen 
bebutorozott palotákat. És az a csodás szép Garda tó, az azurkék viz, olyan mint a 
legszebb nyári kék ég. S két oldalt a magas sziklák és lent a sziklák lábánál nyájas, 
kis halászfaluk s a széles völgyben a tó csucsánál a bájos Riva ódon palotáival s a 
kies Torbole. Signora, olyat nem találnak a világon sehol. Aztán beülnek egy vitorlás 
csónakba és ott lebegnek a tó hullámain. Két végtelen azur tükör, fent az ég, és lent 
a tó s köröskörül a tündéri panoráma. 
Egymásra tekintettünk Laczival, szemeink találkoztak és olvastuk egymás szemében, 
mintha csak ajkainkon lebegett volna a sovárgás: 
- Ott szeretnék veled élni, kedves. 
- És én teveled, kedves. 
Lopva megszoritottuk egymás kezét. Az volna a nekünk való hely. 
Igy szenvedett hajótörést megint az én szilárdságom. De nem tehettem róla. Oly boldog 
voltam. 
X. 
A gróf ugy viselte magát mint igazi gavallér, nagyon figyelmesen, nagyon udvariasan. 
Kije­lentette, hogy szerencséjének fogja tartani, ha minket azon a gyönyörü vidéken 
kalauzolhat. Veronában majd tiszteletét fogja tenni. 
- Csak talán nem cicerone ez is? - kérdeztem Laczitól, mikor a gróf elvált 
tőlünk. 
Mert ez a nagy udvariasság végre megijesztett. Nem szoktam meg azt, hogy a grófok még 
az utazó táskáinkat is beadogassák hozzánk a bérkocsiba. 
No ha ez is cicerone, ez drága cicerone lesz. S nem rázhatjuk le a nyakunkról, mert 
csakugyan eljött tiszteletét tenni a fogadóba, a hová szálltunk. Megkérdezte, mikorra 
parancsoljuk az indulást? Pontosan ott lesz ő is akkor a vasutnál. 
Viszonozni akartuk látogatását, de fölmentett az alól. Annyi dolga lesz Veronában, 
hogy valóban egy perczig sem tartózkodhatik otthon. Különben a lakását sem mondta 
meg. Nem lehettünk indiskrétek s nem kérdezősködhettünk tovább. Láttuk, hogy nem 
akarja, hogy háborgassuk. 
Ez a dolog gyanussá tette előttünk. Még gyanusabb lett, mikor következő reggel 
kimentünk a vasuthoz és a váróteremben ott találtuk a fal mellett a bőrpamlagon alva 
a mi grófunkat s egy vasuti szolga épen akkor költögeti. 
- Kérem, ez nem vendégfogadó. Itt tetszik aludni már éjfél óta. Hát sohasem utazik el 
urasága semelyik vonattal? 
Erősen kezdtünk most már kételkedni a grófi rangjában. Észrevehette ezt utközben a 
magunk viseletén is, a mi azonban mitsem változtatott az ő kifogyhatatlan 
udvariasságán. 
Mikor Peschieránál átszálltunk a gőzhajóra, megint segitett a táskáinkat utánunk 
hurczolni. De itt már nem kételkedhettünk tovább. A gőzhajó kapitánya is gróf urnak 
szólitotta. 
Mennél tovább haladt a kis gőzhajó fölfelé a Garda taván, annál szebb, annál festőibb 
lett a táj s mikor végre Rivába értünk, elragadtatva mondtam Laczinak: 
- Ez a földi paradicsom. 
A gróf nem értette, hogy mit mondok, de látta elragadtatásomat és mosolygott: 
- Ugy-e? 
Aztán mikor köröskörül megmutogatott nekünk mindent, hozzá tette: 
- Ez a Riva kétségkivül igen szép hely, hanem Torbole az önöknek való. Ott teljes 
csöndben élhetnek. Oda vonulnak, a kik a természet szépségében akarnak gyönyörködni, 
a költők, a müvészek. És mi torboleiek, mert nekem is van ott egy villácskám, mi 
büszkék vagyunk erre. Mindig voltak ilyen vendégeink. 
Benyult a zsebébe s kihuzott egy csomó névjegyet. 
- Ime önöknek egy hires regényirója. 
S átnyujtott a névjegyek közül egyet, melyen ezt a nevet olvastuk: 
Max von Schlegel. 
- De hiszen az német, - szóltam én, - mi pedig magyarok vagyunk. 
Nehezen fért a fejébe, hogy valami lényeges különbség lehet a magyar és a burkus 
közt, mind a kettő olyan északi nép. De azért ujra keresgélt a névjegyei közt. 
- Magyar? Az is van. Itt Signor Vértesi. Az is vendégünk volt. Lesz szerencsém 
megmutatni azt a fát, mely alatt legszebb regényét irta. 
Megörültem neki, mert még soha sem láttam egyetlen egy fát sem, mely alatt regényt 
irtak. De Laczinak nem tetszett. Nem szereti az irókat, mióta a verseit, melyeket 
első éves jogász korában irt hozzám, nem adták ki. Aztán meg egyéb oka is van. 
- Nem szeretem azt a nagy barátságot maguk közt. Elég volt, hogy az az ur kiadta 
magának a leánykori naplóját, a mit a fürdőn irt. Nem akarom, hogy az asszony korából 
valót is kiadja, mert képzelem, hogy milyen gyönyörüen leszek én abban lefestve. 
- Csak a hogy megérdemli, - mondtam én. 
De ennek a kis szóváltásnak nem lett folytatása. Nem tudom, azért-e, mert Laczi fél 
attól a szereptől, a mit a naplómban el fog foglalni, vagy mert igazán meg akar 
javulni. Lehet, hogy az olasz gróf udvariassága is jó példaadásul szolgált. Annyi 
bizonyos, hogy mostantól fogva ugy viseli magát Laczi, a hogy viselni kell magát az 
olyan férjnek, kiről felesége csak dicsére­tes bizonyitványt állithat ki. 
Milyen gyönyörü lesz itt az életünk e bübájos kék tó partján. Ez a Torbole igazán 
épen nekünk való csöndes kis fészek. Nem állitom, hogy nincs szebb hely a Garda 
vidékén, de a grófnak itt villája van s azt nem hagyhatjuk figyelmen kivül. Annyi 
szivességért mi is csak tartozunk valamivel. S a gróf oly jó, hogy egész üresen álló 
villáját rendelkezésünkre bocsátja bebutorozva, foglaljunk el belőle, a hány szobát 
akarunk. 
Megérkezésünk nagy mozgalmat támasztott az egész faluban. Bámészkodó csoportok 
gyültek össze csakhamar. Halászok jöttek, a kik halaikat kinálták, kis leányok, a kik 
mezei virágokból bokrétákat hoztak, apró fiucskák, a kik gyufaskatulyákat árultak és 
lompos, boglyas haju asszonyok, a kik semmit sem árultak, de a karjaikon hurczolt 
kicsinyeiket mutatták felénk és krajczárt kértek. 
A gróf a sétabotjával hadonázott és kiabált reájok, de nem sokat használt. Mi 
kiosztottuk az apró pénzünket és bemenekültünk a gróf fedezete alatt a Villa Caprioli 
kertjébe. 
A villa rengeteg nagy kétemeletes épület volt egy elhagyatott, pusztuló kert közepén, 
össze­tört szobrok romjaival s egy szökőkut-medenczével, melyben isten tudja hány év 
óta nem volt már viz s repedései közt fürge gyikok szaladoztak. 
- Kedves kis állatkák, - jegyezte meg a gróf. 
Én is osztozom a véleményében, de mégis azt hiszem, hogy a szökőkutak medenczéjének 
nem az a rendeltetése, hogy a gyikoknak nyujtson száraz tanyát. S ha már gyik kell, 
hiszen találunk azt eleget az omladozó terrászon, a lépcsők repedései közt és 
mindenfelé e nagy épületben, mely üres és elhagyott. 
Földszint csak a kertész lakik meg a felesége. Azok fognak kiszolgálni minket is. 
- Nagyon jóravaló népség, - dicséri a gróf. 
Nekem ugy látszik, mintha azok is oly elhagyottak volnának szegények mint ez az egész 
nagy épület kertestől, mindenestől s épen olyan könyörgőleg néznének reánk, mint ha 
csak azt akarnák mondani: 
- Oh maradjanak, kérem, maradjanak itt, hogy hadd keressünk valami kis pénzecskét mi 
is szegény elhagyottak. 
Fölmentünk az emeletre. Nagy tágas termek nyiltak egymásba, müvészi faragásu fehér 
márvány kandallókkal, szinehagyott, megfakult freskókkal és aranyozásokkal a 
plafondon, töredezett csillárokkal, a hajdani fény és pompa maradványaival. Butor 
csak itt-ott volt egy kevés, rozzant, kopott butordarabok, székek, melyekre nem mert 
az ember leülni, ágyak, melyekben nem merünk aludni, biczegő asztalok, melyekről azt 
hiszszük, hogy mindjárt össze­roskadnak, ha hozzá nyulunk. Némelyik szobának egész 
butorzata egy asztal, egy szék meg egy szoborállvány, melyről a szobrot talán már 
félszázaddal ezelőtt elvitték. A mi értékes lehetett itt, kép, butor, azt mind régen 
elvitték, a mi itt maradt, az csak ringy-rongy. 
De a gróf oly szives és udvarias, hogy igazán nem merjük neki azt mondani, hogy 
nekünk nem kell a palotája. Valahogy majd csak megleszünk. 
Kiválogatjuk a butorokból a mi még legépebb állapotban van s berendezünk magunknak 
egy pár szobát. 
A palota egyik oldaláról pompás kilátás nyilik a Garda tóra. Csak az a kár, hogy a 
mint látjuk, ide hordják a szemetet az egész Torboleból s a halászok ide hányják a 
rothadt halaikat, ami nem igen kellemes sem a szemnek, sem az orrnak. 
Nem kell azonban okvetlen ezen az oldalon laknunk, lakhatunk a palota másik oldalán 
is, a hol nem látjuk ugyan a Gardát, de a rothadt halakat sem szagoljuk s az mégis 
csak előny. 
A gróf mindjárt tintát, papirost hozatott a kertésznével s megirtuk a szerződést. 
Azaz hogy ő irta, mi meg csak aláirtuk. 
Laczi kissé habozott az aláirással. Ugy látszott, nem bizik teljesen az én olasz 
nyelvtudomá­nyomban s szolgabiró létére tudta, hogy az efféle aláirásokból baj is 
szokott származni, ha az ember nem tudja, mit ir alá. De nem sérthettük meg a grófot, 
a ki oly jó volt hozzánk, azzal, hogy nem hiszünk neki. Már igy is resteltem, hogy 
Laczi csak egy perczig is vonakodott. 
A lakás nem volt épen oly mesésen olcsó, mint a gróf nekünk utközben beszélte. 
Százötven frankot fizettünk havonként, a mennyiért kaphattunk volna mi kényelmes két 
szobát akárhol; de ha tekintetbe vesszük, hogy egy egész palotánk volt, egész 
kétemeletes nagy palotánk, hát akkor mégis csak olcsónak mondhattuk. Egy-egy szobára 
alig jut hat-hét frank. Aztán hozzá még, hogy mint a gróf biztositott, oda át a 
vendégfogadóban bámulatos olcsón, csaknem ingyen kapunk kosztot. 
Azzal Caprioli gróf, kinek sietni kellett s ki csak a mi kedvünkért jött ide, 
érzékeny bucsut vett tőlünk, megölelte Laczit, nekem udvariasan kezet csókolt s még a 
kocsiból is zsebken­dő­jét lobogtatta felénk: 
- Addio, addio! 
Alig tette ki a lábát, már két másik gróf jött, a kiknek mindegyiknek egy-egy kiadni 
való palazzója volt, nagyon olcsón, félig ingyen, egész palota bebutorozva s olyan 
kinálgatást vittek végbe, hogy alig birtunk tőlük megszabadulni. 
Mikor ezt a nagy konkurrencziát láttam grófokban és üresen álló palazzokban, mindjárt 
sejtettem, hogy Caprioli gróf egy kissé becsapott bennünket. 
XI. 
Ez a Torbole épen nekünk való hely volt. Ilyenkor május vége felé nem igen vetődik 
ide idegen, a helybeli lakosság pedig, már tudniillik annak az uri része, ugy 
látszott, mintha csupa aggastyánokból állana. Isten tudja, hogy hová lettek a fiatal 
emberek, de mig itt laktunk, soha sem találkoztunk egyetlenegygyel sem. Laczinak nem 
volt kitől félteni engem. 
Csöndesen multak a napok. Senki, senki sem háborgatott, csak magunk voltunk 
kettecskén. 
- Oh! ha igy maradhatnánk örökké, - gondoltam magamban, - s ne volna semmi más 
gondunk, semmi más dolgunk, csak szeretni egymást a végtelenségig! 
Reggel kimentünk sétálni a tó partjára, délben elhozta a kertészné a villás 
reggelinket, aztán ismét kimentünk ahhoz a csodás szép kék tóhoz, vitorlás csónakba 
ültünk s órák hosszáig ringatóztunk a hullámokon, mindig együtt, egymáshoz simulva, 
édes nyugalomban. Az ebédet is áthozattuk a vendéglőből s otthonn költöttük el csak 
ugy kettecskén. Aztán kiültünk a terrászra, s egymást átkarolva néztük, hogyan 
alkonyodik és vártuk a csillagok feljöttét. 
De a második héten már észrevettem, hogy a Laczi boldogsága nem teljes, néha 
elmélázott, nem felelt, ha kérdeztem, világosan láthattam, hogy az esze másutt jár. 
De hol? Hiába faggat­tam. 
Néha próbáltam egy kis érzékeny jelenetet rögtönözni: 
- Látom, hogy már meguntál, már nem szeretsz. 
- Oh, dehogy, kedves! - válaszolt ő; - soha, soha sem lesz olyan idő. 
De láttam, hogy valami nyomja a lelkét, gyakran szórakozott, máskor meg ingerlékeny 
lesz. Szidja a kertészt, a ki nem érti, hogy mit mond neki s ócsárolja az ebédet, nem 
izlik neki. 
- Rosszul vagy? - kérdezgetem aggódva. 
Nincs rosszul, de nem tudja, hogy mi a baja. Azt hiszi, hogy ez az örökös egyforma 
ebéd, min­den­nap risotto meg costoletta alla milanese, ma is, meg holnap is, az 
ember végre megunja. A pisztrángot is sokallja már most minden istenadta nap. 
Csodálatos, hogy én is valami olyan megmagyarázhatlan nyugtalanságot, lehangoltságot 
érzek néha, pedig nekem sincs semmi bajom. Nem tudom kitalálni az okát, hiszen máskép 
olyan boldogok vagyunk. 
A harmadik héten végre Laczi kifakadt: 
- Nem lehet tovább kiállni ezt az életet. Ez az örökös egyformaság. Minden nap 
risotto, pisztráng, costoletta alla milanese. Bele bolondul az ember. 
De én látom, hogy nemcsak az a baja. Nem bizony, hanem az, hogy nem tud mit csinálni, 
nincs semmi dolga. Én csak megvagyok valahogy, mert találok magamnak valami dolgot, 
segitek a kertésznének a pókhálókat leszedegetni a falról, az ágyat fölvetni, vagy 
szétfejtem valami ruhámat s ujra összevarrom. De Laczi mit csináljon? Tegnap baltát 
kért a kertésztől s fát vágott nekik; de ma már fa sincs vágni való. 
- Unatkozol te, szegény Laczim, - mondtam neki. 
Nem akarta elismerni. Hogy unatkoznék ő az én oldalam mellett? Talán én? Bizonyosan 
én. Erővel reám akarta fogni, hogy én unatkozom. 
Végre a harmadik hét végén bevallotta, hogy ez az élet csakugyan nagyon egyhangu. 
Igen szép és kedves élet, de bizony mégis egyhangu. Minden nap ugyanazt az ebédet 
enni, ugyan­azt a sétát csinálni a tó partján, ugyanabba a csónakba ülni s 
ugyanazokat a csillagokat nézegetni esténként, utoljára mégis unalmassá válhatik. És 
ha az embernek soha sincs semmi dolga és soha sem találkozik emberekkel, a kikkel 
legalább egy pár szót tudna beszélni, hát a legnagyobb boldogság is némikép egyhangu 
lesz. 
Lassanként valami melancholikus hangulat ereszkedett reánk, a mint ugy üldögéltünk 
ott a pusztuló kertben s néztük a kőfal-kerités omladékain szaladgáló gyikokat s 
láttuk a kőfalon kivül az utczán, hogy csoszog arra az öreg pap, az öreg postamester 
vagy valamelyik ránczos­képü öreg gróf, a ki azon busul, hogy nem tud lakót fogni a 
palazzojába. 
A tekenősbéka nagy szórakozásunkra szolgált ezekben a szomoru napokban. Vedrekkel 
vizet hordtunk a szökőkut medenczéjébe s bele eresztettük a kis tekenősbékánkat. Ugy 
láttuk, nagyon jól érzi ott magát s kellemesebb lakóhelynek találja mint a skatulyát, 
melyben eddig lakott. 
Ilyen skatulya volt nekünk ez a Torbole. Egy összenyomott, szűk kis skatulya, melyben 
nem tudtunk mozogni s melybe még csak szelelő lyukakat sem csinált nekünk senki, mint 
mi a tekenősbékánknak. Szabadulni vágytunk innen. 
Láttam Laczinak az arczáról, mennyivel boldogabb volna most, ha Dombházán négy lovat 
hajthatna, ha a szénát kaszáltathatná vagy a jegyzőkkel, birókkal végezhetné a 
hivatalos dolgait s néha néha egy-egy vacsorára meghihatná a jó barátait. 
De az még messze van, Laczikám, mert szégyen szemre nem mehetünk ilyen hamar haza. 
Végre az a gondolatunk támadt, hogy visszatérünk Velenczébe. Ott oly boldogok 
voltunk. Miért is jöttünk onnan el? 
Ez a visszavágyódás napról-napra erősebb lett bennünk. Milyen kedves lehet most ott a 
tengeri fürdő. S Laczi ugy véli, hogy az nekem nagyon hasznos és szükséges volna. Már 
csak azért sem maradhatunk itt. Megirjuk hát a grófnak, a ki a Garda tulsó oldalán 
lakik egy másik faluban, hol szintén van kiadandó lakása, hogy sajnálatunkra 
kénytelenek vagyunk az ő vendégszerető palotáját elhagyni, mert tovább utazunk. 
Most sült ki, hogy milyen gyönge lábon áll az én olasz meg franczia nyelvtudományom, 
mikor a levelet kellett volna megirni. Három napig mindig próbálgattam, hogy szégyent 
ne valljak vele. Végre Laczi türelmetlen lett: 
- Ird meg hát neki németül, ugyis megérti a vén zsivány. 
Nem nagy tisztelettel beszéltünk róla, mióta megtudtuk, hogy afféle kalóz hadjáratot 
folytat itt a Garda környékén, gőzhajón és vasuton s elfogdossa a szegény gyanutlan 
utasokat üresen álló villái számára. A két másik gróf beszélte, a kik már sokkal 
roncsoltabb állapotban voltak, hogy sem ilyen fáradságos kalózkodást folytathattak 
volna. 
Szerencsére meg sem kellett irni a levelet, Caprioli gróf megérkezett. Egy német 
családot hozott rabszijra füzve a vén kalóz. Egy öreg bárónét, a ki nőül ment a 
fiainak nevelőjéhez s most Olaszországba hozta a mézes hetekre fiatal férjét három 
nagy kamasz kiséretében. A negyedik, a legnagyobb, már a katonaságnál szolgált mint 
hadnagy egy vértes ezrednél. 
Mint később megtudtuk, a félig ingyen lakás és félig ingyen koszt igéretével 
csábitotta ide ezeket is a gróf, meg azzal, a mi egy fiatal férj idősecske nejére 
különösen vonzó hatással lehetett, hogy itt egyedül lesznek, távol a világ zajától 
senki által nem háborgatva, bűbájos szép vidék, költők által látogatott hely, egész 
palota a rendelkezésökre s a többi. Megmutatta nekik azt a fát is, mely alatt 
honfitársuk Max von Schlegel legszebb regényét irta. 
Nagy volt hát a szegény báróné meglepetése, midőn minket is ott talált a palotában. 
Meg­nyugtattuk, hogy mi ugyis távozó félben vagyunk. 
Az ám, ha a gróf eresztett volna. De nem eresztett, a szerződésre hivatkozott, 
aláirtuk, az alól nem lehet kibujni. 
- De hiszen benne van, hogy két heti fölmondás, - vetettük ellen. 
- Persze hogy benne van - szólt a gróf mosolyogva, - de az is benne van, hogy az 
egész saisonra. 
Ő nem engedi a jogát sem a burkusoknak, sem a magyaroknak, ragaszkodik a 
szerződéshez. Innen a saison végéig el nem mehetünk, akkor aztán két héttel előbb 
fölmondhatunk. 
Laczi dühös lett. De a dühösködés nem használt. Szomoruan ültünk be a vitorlás 
csónakunkba s elmentünk Rivába, hogy megkérdezzünk valami ügyvédet. Az ügyvéd is csak 
azt mondta: kivettük a lakást egész saisonra, nincs menekülés az alól, semmi kibuvó 
ajtó, ott kell maradni. 
Hiába próbálgattuk, vajjon nem lenne-e elég ok, hogy most idegen lakót hozott oda a 
nya­kunk­ra, pedig nekünk az egész palotát igérte. 
- Kérem, arról nincs itt szó a szerződésben, - válaszolt az ügyvéd; - itt csak annyi 
van, hogy lakást vettek ki a gróf villájában. 
Magunk is beláttuk, hogy ez nem ok, ezen az alapon nem lehet megnyerni a pört. 
- Hát meddig tart az a saison? - kérdezte Laczi boszusan. 
- Szeptember végéig, - világositott föl az ügyvéd. 
Tehát még négy hónapig ott kell maradnunk, vagy el is mehetünk, ha egyszerre 
kifizetjük a négy hónapi lakásbért. 
Köszönjük szépen. Már akkor inkább ott maradunk, ha igy is, ugy is ki kell fizetni a 
lakást. Nincs nekünk annyi kidobni való pénzünk. 
Laczi szörnyen boszankodott visszatérőben az uton. Még engem sem kimélt. 
- Na szép dolog, ide vagyunk kötve ehhez a nyomorult helyhez, a hol megpenészedünk. S 
ezt mind a maga olasz nyelvtudományának köszönhetjük. Ha valaki egy szerződést sem 
tud megérteni, hát ne dicsekedjék, hanem vallja be őszintén s ne vezesse hinárba a 
férjét. Hátha most a halálos itéletemet iratta volna velem alá? 
A szivem elszorult. Nem tudtam rá felelni; csak arra gondoltam, hogy milyen életünk 
lesz már most itt Torboleban. 
XII. 
Minthogy már elmennünk nem lehetett, hát vigasztaláskép fogadtuk, hogy ezután 
legalább nem leszünk egészen egyedül a nagy üres palotában, mi oly szomoru volt 
idáig. 
Megosztozkodtunk a bárónéval, hisz elfértünk bőven s elfért volna kivülünk még egy 
pár család. Nekik a palota tulsó oldala jutott, az az oldal, a hová a rothadt halakat 
hányták a halászok. De az érzelmes német hölgy boldog szerelmének közepette nem 
látott abból semmit s folyvást csak azt ismételte: 
- Ugy-e, milyen szép? 
Eleinte azt hittem, hogy a tájra mondja, s magam is erősitettem, hogy bizony szép: de 
aztán megtudtam, hogy a férjére érti. Szegény asszony egészen bele bolondult abba a 
magas, szélesvállu szőke ficzkóba, a ki nem mondom, hogy csunya volna, de a kinél az 
én Laczim sokkal különb volt. Mindig csak róla beszélt, az ő Alfrédjáról; mintha a 
világon már semmi sem lett volna annál érdekesebb tárgy s mintha nekünk sem volna 
semmi egyéb dolgunk csak az ő Alfrédját bámulni. 
Egy darab ideig nagyon jó barátságban éltünk. A fiuk magukkal hozták a 
flobert-puskáikat s Laczi czélba lövöldözött velök a kert végében. Örültem, hogy van 
valami szórakozása s nem zsémbel. Fölmentek az ifju bárókkal a Monte Baldora is és 
még más hegymászásokra készültek. 
Alfréd ur szeretett volna velök menni, de a báróné nem eresztette. Nem mozdulhatott 
az sehová egy perczre sem; mihelyt szem elől eltünt, mindjárt lehetett hallani a 
báróné hangját: 
- Alfréd! Alfréd! 
És Alfréd savanyu képpel előkullogott, hogy a szerelmes öreg asszony turbékolását 
hallgassa. Elhiszem, hogy az nem lehetett neki nagy mulatság s hogy szeretett volna 
valami kárpótlást találni. De rossz helyen kereste, drága Alfréd ur, énreám hiába 
meresztgeti a szemeit, én nem vagyok kárpótlásnak való tárgy. 
Eleinte ugy látszott, hogy nem akarja megérteni. Minden alkalommal, a mikor csak 
szerit ejthette, előmbe került, ha magányosan megpillantott a kertben, vagy az 
előcsarnokban vagy a lépcsőn s mindig tudott valami édeskés bókot mondani. Még a 
felesége mellett is talált alkalmat, hogy háta mögött reám meresztgesse a vizenyős 
kék szemeit. 
Már szólni akartam Laczinak; de ismerve a Laczi féltékeny természetét azt gondoltam, 
mégis csak jobb lesz, ha magam szoktatom le azt a fiatal urat arról, hogy engem 
bámuljon. A mi végre sikerült is, csak hogy már akkor Lacziban fölébredt az 
elszunyadt Othello. 
Most már nem ment a báró fiukkal hegyeket mászni, hanem itthon maradt, hogy engem 
őrizzen s dühös pillantásokat vetett Alfréd urra, a ki most már köszönni is alig 
mert. 
Nekem ugyan még nem szólt Laczi, mert maga is restelte ezt a csunya féltékenységét, 
csak járt-kelt duzzogó arczczal s láttam, hogy nem tetszik neki, ha valamelyik 
csinosabb ruhámat vettem föl. Csak vártam, mikor tör ki belőle az elfojtott indulat s 
mikor akarja megfojtani a szegény Desdemonát. 
Féltékenykedése annyira szembetünő volt, hogy a báróné is észrevette s most az a 
szeren­csétlen asszony is elkezdte félteni tőlem az urát. No még csak az kellett, 
hogy ez a szegény asszony ajtók mögé bujkáljon, leskelődjék s az ő Alfrédjának 
csábitóját keresse bennem. Most már vége lett a barátságnak. Ha mi kijöttünk a 
terraszra, ők mindjárt behuzódtak a szobába, ha sétálni mentünk, ők 
visszafordultak. 
Távolról még jó napot kivántunk egymásnak, de a világ minden kincséért sem 
közeledtünk volna egymáshoz. Ugy laktunk ott a nagy palotában, mint két elszigetelt 
tábor, csak az volt még hátra, hogy sánczokat és várfalakat emeljünk egymás 
ellen. 
Tűrhetlenné vált ez az élet s végre Laczi kijelentette, hogy tovább nem maradunk. 
Kifizettük a grófnak a hadi sarczot, a mennyi reánk esett volna a lakásért egész 
szeptember végéig s aztán összecsomagoltuk a holminkat. De titokban, hogy a másik két 
gróf meg ne tudja s el ne fogjanak az ő üresen álló palazzoik számára, a hol szintén 
laktak valamikor hires emberek s szintén álltak nevezetes fák, melyek alatt regények 
irattak, zeneművek komponáltattak vagy más valami effélék történtek. 
Egy reggel aztán, korán hajnalban, mikor még azt hittük, mindenki alszik, elhagytuk 
Torbolet. Csak a szegény kertészné siratott meg bennünket s igérte, hogy a mi 
emlékünkért gondot fog viselni a tekenősbékára, melyet itt hagytunk, mert ugy 
tapasztaltuk, hogy neki is kellemesebb lesz itt az élet meg nekünk is, ha 
megszabadulunk tőle. 
A bárónétól egy névjegyen bucsuztunk el. Ugy véltük, a beállott ellenséges viszonyok 
közt az elég. Egyszerre azonban, a mint kifelé megyünk a kertből, megnyilik a kastély 
egy ablaka s pongyolában kihajlik ott a báróné és integet a kezével, mintha a legjobb 
barátnők lettünk volna s még a szemeit is törülgeti. 
És azt hiszem, hogy ez nem csupa képmutatás, hanem most igazán tele van a szive 
érzéssel és mivel már tőlem nem kell féltenie az urát s most már magukban itt 
kettecskén élvezhetik a mézes heteket, hát még meg is sajnál bennünket tovább 
vándorlókat. 
XIII. 
Visszatértünk hát ujra Velenczébe s csaknem hangos örömkiáltással üdvözöljük, a mint 
megpillantjuk a lagunákat, a templomok kupoláit, az ódon paloták megbarnult, 
bemohosodott falait, ezt a tündér várost a vizben. Az itt töltött napok villannak át 
emlékezetünkben s ugy tünnek föl, mintha azok lettek volna a legboldogabbak 
életünkben. 
- Emlékszel még?... emlékszel még? - mondogatjuk egymásnak. 
S bohó gondolatok jutnak eszünkbe, hogy bujtunk el a két öreg ur elől egy-egy ajtó 
mögé, vagy hogy maradtunk hátra egy-egy szük sikátor sarkánál, hogy megcsókolhassuk 
egymást. Most már nem kell senki elől bujkálnunk, szabadok vagyunk. 
Ki, ki a Lidora, ez az első gondolatunk. A torbolei magányosság után szinte jól esik, 
ha emberek közt forgolódhatunk. Lehet, hogy találunk ott a tengeri fürdőben 
magyarokat, talán ismerősöket is. Tudom, hogy Szentgyörgyiék, miután hiába járták be 
Magyarország összes fürdőit, tavaly itt próbáltak szerencsét. Hátha az idén is 
eljönnek. Aztán tudok másokat is, a kik emlegették, hogy a velenczei Lidora 
készülnek. 
A nap ugyan forrón süt a Piazzettára, csaknem pörköli az embert, de oda kint a Lidon 
egy kis enyhe tengeri szél fujdogál s oly kedves az este és oly jól esik a vidám zaj, 
hogy örömmel vegyülünk a sétálók közé. 
Lassu méltósággal hömpölyögnek a tenger hullámai a part felé s ringatják a vizben 
lubicz­kolókat, kiknek nevetgélése bele olvad a hullámok zúgásába. A parton sétálók 
mindenféle idegen nyelven beszélnek, csak magyar szót nem hallunk sehol. Pedig olyan 
jól esnék most nekünk. 
De nini, nem Szentgyörgyiék azok ott? De bizony ők. Mind a három leány a mamájokkal 
együtt s milyen meglepetés! velök van Pávay Kornél, az én udvarlóm Rozgony-Füredről, 
a kinek a mama oly nagyon szeretett volna engem a nyakába varrni, csakhogy én nem 
akartam. 
Szentgyörgyiék megismertek, integetnek felém s nagy örömmel sietünk egymást 
megölelni. Nagyon nyájasak, nagyon barátságosak, pedig otthonn Budapesten alig 
ismerjük egymást. De hát most már nem vagyunk vetélytársak, én férjhez mentem s nem 
állok többé senkinek utjá­ban. Miattam szabadon vadászhatnak gazdag és előkelő 
férfiakra, a mit eddig is megtehettek, de mindig sikertelenül szegények. 
Pávay Kornél nagyon tartózkodva köszöntött. Ugy látszott, mintha még most is 
neheztelne azért, hogy oly gazdag és előkelő gavallér mint ő nem kellett nekem s 
képzelem, hogy milyen kicsinyléssel tekinthetett le az én Laczimra, ámbár finom uri 
ember létére nem mutatta. 
Beszélgettünk egy kicsit s csak most láttam, hogy mennyire megváltozott. Két év előtt 
még a büszke, elbizakodott hóditó s most tökéletes öreg ember, fonnyadt, redős 
arczczal, szürke hajjal. Az egyik lábát is huzta kissé maga után. A télen egyszer 
leesett a lóról s azóta sántikál. 
Szentgyörgyiéknek ugyan mindegy s ha tiz évvel, ha tizenöttel öregebb volna, az is 
mindegy volna, mert ilyen előkelő gavallérnál nem nézik a kort, csak vegye el a 
lyányok közül vala­melyiket. De Laczi, azt hiszem, most már csak nem fog félteni 
engem ettől az öreg embertől. 
S valóban eleinte ugy veszem észre, mintha most már okosabban akarná viselni magát, 
de alig találkoztunk kétszer vagy háromszor Pávayval, már kezdi Laczi megint 
ránczolni a homlokát s gyanakodó pillantásokat vetni reám. Pedig láthatja, hogy Pávay 
Kornélt Szentgyörgyiék vontatják magukkal s a kit azok megkaparitottak, azt nem 
könnyen eresztik el. 
S a fáradt gavallér hagyja magát vontatni. Ugy látszik, hóditásainak végére ért s 
abba az állapotba jutott, mikor a nyugalomra vágyó ember kész nőül venni a legelső 
fiatal leányt, a ki utjába akad. 
- Te balgatag, hiu ember, - gondoltam magamban, - hát azért törtél te össze annyi 
fiatal szivet, mely téged igazán szeretett, hogy most egy ilyen Szentgyörgyi leányt 
végy el, egy ilyen hideg üres szivü bábot, a kinek mindegy, hogy te vagy más s a 
kiben nincs több érzés, mint ha porczellánból vennél egyet magadnak? 
De nem avatkozom belé. Isten ments, hogy bele avatkozzam. Mi közöm hozzá? Különben 
látom, hogy most a legkisebb leány forog szóban. Talán azt hiszi Pávay, hogy ez még 
nincs ugy kidresszirozva mint a másik kettő. Vagy talán ügyes manövrirozással 
terelték rá a figyelmet, mert Ellának már szerencséje akadt s nincs szüksége Pávay 
Kornélra. Egy nagyon csinos, karcsu, olajbarna arczu fiatal embert láttam, hogy 
sétálgat velök, valami nagyon fiatal idegen, a kiről megtudtam Szentgyörgyinétől, 
hogy az Castillas marquis, Don Pedro navarrai trónkövetelőnek a főkamarása. 
Lám, lám, annyi csalódás és hajótörés után, hogy kisüt a szerencse napja a 
Szentgyörgyi leányokig. Ella kap egy nagyon szép fiatal embert, a ki legalább nyolcz 
évvel fiatalabb mint ő s a mellett marquis és egy ideiglen alkalmazás nélküli 
uralkodónak a főkamarása; a legkiseb­bik pedig szintén kamarást kap, bár ennek a 
kamarássága csak olyan czimzetes, de a vagyona nagyon reális, ugy hogy a mellett az a 
huszonöt vagy harmincz év, a mennyi lehet a különb­ség a leendő vőlegény és 
menyasszony közt, egyátalán tekintetbe nem jöhet. S miután ilyen jól elhelyezi 
Szentgyörgyiné a két leányát, remélhető, hogy a harmadiknak is jut most már valami 
báró vagy legalább lovag. 
Szegény mamám, ha itt volna, mennyire sajnálna engem; de én egy csepp sajnálkozni 
valót sem látok magamon. S ha Laczira nem kellene boszankodnom a miatt az együgyü 
féltékeny­kedése miatt, hát egészen boldognak érezném magamat. 
De mikor haza megyünk és nekem prédikácziót akar tartani, hogy mit beszéltem olyan 
sokáig Pávay Kornéllal (nem szóltam vele tiz szót összesen), akkor bennem is 
föllobban a harag s kijelentem neki: 
- Laczi, ha maga engem sokat szekiroz, hát itt hagyom magát s haza megyek. 
Arra aztán elhallgatott. 
XIV. 
Julius elejéhez érkeztünk. Napról-napra kiállhatatlanabb lett a hőség. A napsugarak 
oly izzó meleget árasztottak az egész Velenczére, hogy az ember majdnem azt hihette, 
hogy meg­olvadnak a nagy bronz lovak a Szent Márk templomán. Még a szük sikátorokba 
is, a hol mint valami kut fenekén járkált az ember, behatolt a meleg levegő, mely 
olyan volt, mintha fűtött kemenczékből jönne s valami büzhödt pocsolyaszaggal vegyült 
el, mely az alacsonyvizü csatornákból kiáradt. Érezni lehetett mindenfelé a lagunák 
mocsaras levegőjét. 
Szunyogok miriádjai lepték el az árnyékos helyeket. Szobáink megteltek vele s 
zümmö­gésöket hallottuk egész éjjel és csipdeséseik miatt nem birtunk aludni. Hiába 
füstöltük ki őket, másnap uj sokasággal telt meg a szoba s ujra csiptek, kinoztak, 
zümmögtek körültünk s nem hagytak aludni. 
- Menjünk ki a Lidora lakni, ott türhetőbb az élet, - mondtam Laczinak. 
Mire Laczi gyanakodva nézett reám s oly hangon, melyet cseppet sem lehetett 
szeretetre­méltónak mondani, azt jegyezte meg: 
- Elhiszem, hogy ott magának türhetőbb és kellemesebb az élet, de nekem itten a 
türhetőbb. 
Láttam, hogy már megint kezdi a bolondságát s ingerülten feleltem rá: 
- Én azt nem engedem, Laczi, hogy igy beszélj velem. 
- Nem engeded? - feleselt ő. - Nem tudtam, hogy a te engedelmed szükséges ahhoz, hogy 
én mikép beszéljek. 
- Ugy, ugy csak kezdjed, - viszonzám én, - nagyon szép lesz, ha czivakodást 
kezdünk. 
Látta, hogy igazam van s annál dühösebb lett. 
- Nem szoktam czivakodni s nagyon furcsának találom, hogy ha én a véleményemet 
bátor­kodom elmondani, te mindjárt azzal állsz elő. 
Pedig igazán nem álltam elő azzal soha sem; de ő sértegetni akart s nem tudta a benne 
duló boszuságot elfojtani. Akkor próbáltam okos szóval az eszére tériteni: 
- Én tudom, Laczi, hogy miért van mindez. Megint a te szerencsétlen féltékenységed, 
igen, az az oka. 
Nem akarta elismerni. Ő nem féltékeny, de megkivánja, hogy a nőben legyen kellő 
komoly­ság. 
- S bennem persze nem találod azt, - szóltam gunyosan. 
De ő nagyon komoly képpel folytatta: 
- Van valami a modorodban, a mi nem mondom épen, hogy fölbátoritja a férfiakat... 
- Nem mondod? Oh, mondd csak ki bátran. 
- Hát kimondom, valami kaczérság, valami... 
- Most már elég legyen Laczi, - szakitottam félbe. - Ha te olyan oktondi vagy, hogy 
inkább itt sülsz, fősz és hagyod magadat, hogy a szunyogok agyon csipjenek, hát 
maradjunk itt; de sületlenségeket ne beszélj s köszönd meg az égnek, hogy ilyen 
feleséget kaptál. 
Elszégyelte magát s nem folytatta tovább. Másnap kimentünk a Lidora lakni, a hol 
valóban sokkal kellemesebb volt a lakás, üdébb, frissebb, balzsamosabb a levegő a 
virágoktól, a fáktól s a tenger sós vizétől, mely többé vagy kevésbbé mindig 
hullámzott, nem poshadt ott lomhán, mozdulatlan mint a lagunák vize. 
De mikor már kint voltunk, akkor láttam, hogy ez az átköltözködés nem volt szerencsés 
gondolat tőlem. Féltékenysége itt még jobban fölébredt. A közellét, a gyakori 
találkozás Pávay Kornéllal még gyanakodóbbá tette. 
Egy ideig vigyázott magára s nem engedett semmi kitörést annak az indulatnak, mely 
benne forrt. 
De az nem tartott sokáig. Egyszer reggel, a mint kitekintett az ablakon, Pávay 
Kornélt látta, hogy arra sántikál el a villa előtt. Sötét, gyanakodó arczczal fordult 
vissza hozzám: 
- Mit keres itt Pávay ilyen korán reggel? 
Boszantott a kérdés és gunyosan feleltem rá: 
- Hát kérdezze meg tőle. 
Nem szólt, csak összeharapta ajkait. Öt vagy hat percz mulhatott el igy. Ott állt az 
ablaknál s azt hittem, már nem gondol egyébre, csak az üde reggeli levegőt szivja be, 
mely a nyitott ablakon át behatolt. Meglehet, csakugyan nem gondolt már semmire. 
Egyszerre azonban hirtelen ott hagyta helyét s anélkül, hogy egy szót szólt volna, 
kisietett. 
Nem értettem, hogy mit akar s megdöbbenve léptem az ablakhoz, hogy kitekintsek utána. 
Hát látom, hogy Pávay Kornél visszafelé sántikál s már elhaladt a villánk előtt, az 
én Laczim pedig eszeveszetten rohan ki a villából. Vajjon mit akar? Bele akar kötni 
Pávay Kornélba, igy minden józan ok nélkül, az ut közepén, mint valami garázda 
betyár? Hiszen ilyet csak nem cselekszik Laczi? 
Nézem, hogy mit akar hát s látom, hogy valamit gyorsan fölkap az utközepéről. Ugy 
láttam, valami darabka papirost, melyet talán Pávay Kornél ejtett el. 
Következő perczben már visszatért Laczi a szobába s lázas szemekkel tapad a darabka 
papi­rosra, de ugy látszik, nem tud belőle kiokosodni, mert ujra meg ujra összegyüri 
a markába, mintha szét akarná morzsolni, majd ismét kiegyenesiti, nézi ismét, 
gondolkozik rajta ismét és ismét nem birja kitalálni. 
Végre hozzám lép, előmbe tartja s dörgedelmes hangon kérdezi: 
- Mi ez? 
Oda nézek s elnevetem magamat: 
- Lutri számok, azt hiszem. 
Mert nem tudom, mi egyéb lehetett volna, egy papirosra fölirva: 3 - 15 - 65, aztán 
alatta me­gint egy sorban három más szám. Rettenetesen nevetségesnek találtam Laczi 
dühösködését, a ki a lutri számokban valami rejtelmes titkos levelezést gyanit. De az 
a gondolat is nevetésre csiklandoz, hogy Pávay Kornél a lutriba rak mint a vén 
asszonyok. Pávay Kornél, a büszke gavallér, a hóditó, a ki még két évvel ezelőtt 
egészen más szerencsét hajhászott, nem azt, a mit a lutriban találhatni. 
S alig birom abba hagyni a kaczagást, ugy kaczagok. Laczi merőn, komolyan néz reám s 
a mint látom az ő komoly, szigoru arczát, ujra kitör rajtam a kaczagás. 
- Én nem látok ezen semmi kaczagni valót, - szól végre Laczi habozva. 
Nézi a papirost, kezében forgatja s bizonyára eszébe jutnak mindazok a titkos 
levelezések, melyeket hütelen asszonyok férjeik háta mögött folytattak valaha, 
ártatlanoknak látszó betük, számok, melyeknek titkos jelentése van. Az a papiros ugy 
látszik neki, mintha bünvádi bizo­nyiték volna a kezében. Csak a kulcsát ismerné 
ezeknek a titkos számjeleknek. 
Az én kaczagásom megtántoritotta ugyan kissé, de el nem oszlatta teljesen gyanuját. 
Látom arczából, hogy még mindig kételkedik, mert hiszen miért ejtette volna el Pávay 
Kornél azt a darab papirost épen a mi villánk előtt, ha nem az én számomra lett volna 
szánva. S miért fordult volna oly gyorsan vissza, ha igazán csak sétálni ment volna? 
Mindez oly gyanus az én férjem uram előtt, hogy hiába akarnám neki ezeket a 
rendkivüli dolgokat megmagyarázni s hiába állitnám, hogy egy darab papirost 
elveszithet az ember akárhol és egy sétáról vissza­fordulhat akármikor, csak még 
gyanusabbá teszem magamat, ha szólok. 
Nem szólok hát semmit sem, csak várok, mig lecsöndesedik és megjön az esze. Laczi 
sötét, mogorva arczczal jár föl és alá a szobában. Nem faggat tovább a 
kérdezősködésével, de az arcza az olyan mint a spanyol nagy inquistoré lehetett, 
mikor az eretnekség gyanuja alatt lévők álltak előtte. 
Mikor láttam, hogy most nagyon sokáig tart, mig Laczi lecsöndesedik, elővettem a 
vázlat­könyvemet, melybe utazásunk alatt több tájképet s érdekes alakokat rajzoltam. 
Laczi mindig nagy érdekkel nézte azokat a képeket s nagy tisztelettel viseltetett az 
én művészetem iránt, mi­vel neki magának leggyarlóbb képessége sem volt erre a 
csodálatos boszorkánymesterségre, mely egy pár vonással egész tájakat és egész 
embereket papirosra vet. 
Most is lassan oda settenkedett s megállt a hátam mögött. Én tovább lapoztam az 
albumban, anélkül hogy hátrafordultam volna s vártam, mig lehajlik és megcsókolja a 
nyakamat, a mi annyit szokott jelenteni, hogy nagylelküen megbocsát. 
- De aztán több féltékenységi komédia ne legyen Laczi, mert már nagyon megunom, - 
mondtam neki. 
Együtt nézegettük most már tovább a rajzokat. Fejét oda hajtotta az én fejemhez s 
kezeink együtt forgatták a lapokat. Egyszerre csak érzem, hogy keze elbocsátja az én 
kezemet s feje hátrább huzódik. 
Reá nézek s látom, hogy arcza elborult. Mi lelte megint? A lap, melynél megálltunk, 
Rozgony-Füredet ábrázolja, azt a nyaraló telepet, a hová két év előtt hiába vitt 
engem a mama, mert már akkor szent fogadást tettem magamban, hogy a Laczié leszek, 
ezé a rossz emberé, a ki most igy gyötör engem, a helyett hogy hálás lenne. 
Én nem tudom, miért lesz mindjárt haragos, ha Rozgony-Füredet hallja, hogy emlegetik. 
Csodálom, hogy még ki nem szakitotta ezt a lapot. Most sem állja meg, hogy csipősen 
meg ne jegyezze: 
- Ugy látszik, nagyon jól mulathatott ott, hogy olyan szivesen nézegeti. 
- Nagyon jól, - feleltem én kurtán. 
Láttam, hogy ujra akarja kezdeni a pörlekedést s hogy előbbi ingerlékenysége csak el 
van fojtva, de még nem mult el egészen. Talán helyesebb lett volna, ha figyelembe 
veszem azt s szeliden felelek neki; de magam is fölhevült állapotban voltam, olyan 
állapotban, mikor az ember kész harczra szállni s nem ijed meg egy kis csetepatétól. 
Végre én is elveszthetem a türelmemet, az én idegeim sincsenek vasból. 
Csak azért sem forditottam tovább a lapot, bár láttam, hogy Laczi milyen sötét 
pillantásokat vet arra a szerencsétlen rozgony-füredi képre. 
- Ugy látom, emléket is tett el onnan magának, - szólt komoran. 
Nem értettem mindjárt. Csak aztán vettem észre, hogy valami kis száritott levélke 
volt ott a két lap közt. Valami megfakult hajdan zöld levélke, melyet rég óta az 
imádságos könyvemben tartogattam s magam sem tudom, mikor tettem ide át. 
- Ah, - szóltam s éreztem, hogy egész arczom lángba borul, - vissza kell tennem régi 
helyére. 
Előkerestem imádságos könyvemet s visszatettem belé. Azt hittem, megismeri, de nem 
ismerte meg. Oh! hol járt az ő esze? Mit törődött ő azzal a kis száritott 
lóhere-levélkével? Emlékezett is ő most arra, hogy négy év előtt ő találta azt, ő 
adta nekem azzal, hogy az szerencsét fog hozni nekünk, mert a négylevelü lóhere 
szerencsét hoz! 
Fájdalmasan nyilalt át a szivemen, a mint az most eszembe jutott. Milyen örömmel 
tettem én el azt imádságos könyvembe! Hogy őriztem. Hányszor gondoltam rá, hogy mikor 
majd egyszer öreg házasok leszünk, megmutatom neki: 
- Nézd, édes, emlékszel-e még, mikor ezt nekem adtad? 
És most... oh istenem! sirni szerettem volna. De ő nem sejtett semmit, ő nem látott 
be az én lelkembe s csak a sötét gyanakodó szemeivel nézte az én kis száraz 
lóherémet. 
- Nagyon drága emlék lehet, hogy ugy őrzi, - szólt csipősen. 
- Igen, nagyon drága - rebegtem én s most igazán könyek gyültek a szemembe. 
És akkor azt gondoltam magamban: kidobom azt a száraz fakó levelet, hadd hordja el a 
szél, tapossák el durva lábak, söpörjék a szemétre, egyébre nem érdemes. De mégsem 
cselekedtem. Maradjon az itt imádságos könyvemben, emlékeztető jeléül az elmult 
boldog időknek, melyek, azt hittem, soha többé vissza nem térnek. 
Bekapcsoltam az imádságos könyvemet és félretettem. Laczi hátradugott kezekkel 
indulato­san kezdett a szobában föl s alá járni, egy-egy komor pillantást vetve reám, 
aztán megállt előttem s szigoruan szólt mint valami itélő biró: 
- Az imádságos könyv nem arra való, hogy holmi leánykori emlékeket rejtegessen 
benne. 
Forrt bennem a harag s azt gondoltam magamban: csak azért sem mondom meg, most már 
azért sem mondom meg. S hagytam Laczit, hadd gyötrődjék, hadd mérgelődjék, hadd 
higyje, a mit akar, én nem bánom. - Daczosan hátat forditottam, s reá sem tekintettem 
többé. 
Ő még folytatta egy darabig a sétálgatását föl és alá a szobában s mindegyre 
gyorsabbodó lépéseiről láttam, hogy ingerültsége nem csilapul, hanem növekszik. Végre 
az ajtó felé ment, talán távozni akart, hogy a szabad levegőn kifujja mérgét; de az 
ajtótól visszafordult. Hangja sziszegett az elfojtott indulattól: 
- Szabad tudni, kitől kapta azt a becses emléket? 
- Szabad, ha ki tudja találni, - viszonzám keserű gyunynyal. 
Szemei szikráztak: 
- Játékot üz velem? 
Ez a hang, ez a tekintet föllázitott. S gunyosan vetettem oda neki: 
- Parancsol egy kést is Othello? Vagy csak a tiz körmével akarja megfojtani 
Desdemonát. 
Arra megfordult, kiment és becsapta maga után az ajtót. 
Szörnyen el voltam keseredve s akkor rögtön tollat és papirost ragadtam. Megirtam 
anyám­nak, hogy én Laczival tovább élni nem tudok, jőjjön értem s vigye haza 
boldogtalan leányát. 
XV. 
Másfél óra mulva visszatért Laczi s láttam, hogy szeretne kibékülni, már tudniillik 
ugy, hogy én kérjek bocsánatot; de én sem igy, sem amugy nem voltam hajlandó 
kibékülni, mert még mindig tele volt a szivem keserüséggel s azt gondoltam magamban: 
jobb, ha egyszer vége szakad, mintsem folyvást megujuljon ez a komédia. 
Különben a levelet már el is küldtem a mamának, már azt meg nem akadályozhatom, hogy 
az el ne menjen s hogy azt el ne olvassák otthon. És ha irnék is utána egy másikat, 
mit érne az? Nem hinnének ennek az ujabb levélnek, azt gondolnák, a férjem 
kényszeritett rá. De nem is akarok másikat irni, hiszen holnap vagy holnapután vagy a 
jövő héten ismét be kellene val­lani, hogy nem birok tovább együtt maradni Laczival. 
S mennél előbb szétválunk, annál jobb. 
Soha eddig eszembe nem jutott ez a gondolat, mikor Laczit ijesztgettem vele, de csak 
ugy félig tréfából; most azonban annyira el voltam keseredve, hogy azt hittem, soha 
többet jó szemmel nem nézhetek erre a Laczira. 
Hiába próbál közeledni hozzám, én megátalkodottan elforditom a fejemet. Nem békülünk, 
uracskám. A pohár csordultig megtelt; csak tessék más feleséget keresni, a kit 
gyötörhet. 
Nem volt ahhoz szokva, hogy én ilyen keményen viselem magamat s megdöbbenve állt meg 
a szoba közepén, mintha csodálkoznék, mi dolog ez, hogy én nem sietek oda borulni az 
ő nagy­lelkü keblére. S annyira furcsa volt, a mint csodálkozva ott állt, hogy 
majdnem elnevettem magamat. De összeharaptam ajkaimat, nem, nem fogok nevetni. 
Laczi csak ott állt, meg kell vallani, kissé bambán s tünődött, hogy már most mit 
csináljon. Csak a kis ujjamat kellett volna megmozditni s rögtön ott termett volna 
mellettem. De nem mozditottam, nem bizony, most kőszivü leszek. 
Nem ment könnyen: mert a mint láttam, hogy olyan megszelidült, csaknem alázatos 
arczczal jár ott körültem, hát kezdtem megsajnálni. De aztán arra gondoltam, hogy ha 
most nem leszek erős, akkor végem van örökre s ez a gondolat ugy megedzette a 
szivemet, hogy minden kisértésnek ellenálltam. 
Igy mulhatott el egy negyedóra vagy tán több is. Ezalatt nem fordultam hátra, de 
azért Laczi­nak minden mozdulatát láttam a tükörből. Olykor-olykor felém közeledett, 
aztán megállt. Bizonyosan azon gondolkozott, hogy megszólitson-e. Mikor azonban 
látta, hogy én követke­zetesen elforditom a fejemet, akkor ő is megfordult s szótlan 
kiment. De most nem csapta be az ajtót, hanem szépen lassan betette. 
Meg lehettem elégedve azzal a szilárdsággal, a mit tanusitottam s büszke is voltam 
rá. Föl­tettem magamban, hogy nem engedek abból semmit, ha Laczi visszatér, akkor 
sem; de bizonyos aggodalom szállt meg, vajjon meg birom-e állni, ha látom bünbánó, 
bocsánatkérő arczczal Laczit. 
Szerencsére nem igy tért vissza. Oda kint a hosszu séta alatt bizonyosan ő is azt 
gondolta magában, hogy ő sem fog engedni, mert a férfi büszkesége nem türheti, hogy 
az asszonynak legyen igazsága. Rögtön láttam az arczán, a mint belépett. Most nem 
kullogott már körültem, mintha lesné, mikor borulhatunk már egymásnak a nyakába; most 
biztosan lépett föl mint az olyan férj, a ki ismeri hatalmát. 
- Igaz, most jut eszembe, hogy nekem be kell mennem a városba, dolgom lesz ott, - 
szólt hidegen. 
Bizonyosan várta, hogy megkérdezem, micsoda dolga lesz ott? De várhatod, csak azért 
sem kérdezem meg. Egy percznyi várakozás után, mikor látta, hogy nem szólok, tovább 
folytatta: 
- Lehet, hogy nem jöhetek haza estebédre sem s csak későn térek vissza. 
Erre már csak fogok valamit mondani, gondolhatta magában; de én csak annyit feleltem 
rá: 
- Jó, hát nem fogok várni. 
Egy percz hosszáig bámulva, csaknem rémülten nézett reám. Hát oly közönyösen 
mondhatom én azt, hogy »jó«?« Ez lesz az első eset, mióta, házasok vagyunk, hogy 
külön ebédelünk s én egyetlenegy szóval sem marasztalom, hogy: »ne menj el, kedves,« 
vagy »siess vissza, kedves.« 
Látom, hogy szeretné lecsapni a kalapját, melyet már a kezébe vett s csak azért is 
azt mon­dani: no most már nem megyek. De restelli előttem. Azt is látom, hogy semmi 
dolga sincs s hogy ez csak üres kifogás. Reám akart ijeszteni azzal, hogy bemegy a 
városba és odabent ebédel. Hát csak tessék. 
Mikor azonban az ajtóhoz ért s láttam, hogy ott felém tekintve még egyszer megáll, 
már majd­nem megszólaltam: 
- Ugyan ne bolondozzunk, Laczi, ülj le szépen és nem mégysz te sehová. 
De hogy illett volna ez a levelemhez, melyet már elküldtem az anyámnak? Csak hadd 
menjen, ha neki tetszik. 
Még egyszer keservesen reám nézett, hát csakugyan nem tartóztatom? Aztán dühösen 
elment. 
- Oh, visszafordulsz te még, - gondoltam magamban. 
Mert most már láttam, hogy én kerekedtem fölül. S milyen gyorsan, milyen egyszerre 
meg­tanultam, hogy mi az a nagy titok, a mivel a nők férjeik fölött uralkodnak. Csak 
nem kell engedni, ennyi az egész. Milyen egyszerü mint a Columbus tojása s nekem majd 
nyolcz hétre volt szükségem, mig ezt kitaláltam. 
Büszkén és elégedetten vártam tehát, mig Laczi visszafordul s elhatároztam magamban, 
hogy most már nem leszek kegyetlen hozzá. Sőt azon is gondolkoztam már, hogy a 
mamának mit irjak és hogyan magyarázzam meg, hogy az egész csak egy kis félreértés 
volt köztünk, a mi többé nem fog előfordulni s a mama ne aggódjék, mert mi szeretjük 
egymást és nem akarunk elválni. 
Vártam, vártam sokáig Laczit, de csak nem jött. Hát igazán bement volna Velenczébe s 
ott ebédel? Nem esett jól már a tizenkét órai villás reggeli sem igy egyedül, nem 
izlett semmi; hát még majd az estebéd? 
Lassan, szomoruan telt el az egész délután, óráról órára szomorubban. De még mindig 
remél­tem, hogy hat órára, az ebéd idejére visszatér Laczi. Lehetetlen, hogy itt 
hagyjon egyedül. 
Egész délután nem mozdultam ki a szobából. Láttam kint a sétálókat, behallottam a 
vidám zajt; hosszuhaju szőke német fiucskák szaladoztak épen az ablakom alatt s egy 
fiatal pár haladt el ott kart karba öltve, egymáshoz simulva, szemeik egymás 
tekintetébe elmerülve, mig utánuk két öregebb asszonyság tipegett, valami mama vagy 
nénifélék. 
Bizonyára jegyespár, gondoltam magamban, vőlegény és menyasszony, kik ott andalognak 
és boldogságról álmodoznak. Szegény lányka, látod, ilyen ez a boldogság mint az 
enyém, ne higyj annak a fiatal embernek, mert a férfiak mind egyformák, mind 
haszontalanok. Most hizeleg neked a vőlegényed, várj csak, majd két hónap mulva az 
esküvőd után itt hagy téged magányosan és elmegy mulatni, mig te itt ülsz mint én 
most s a könyeidet törülgeted. 
De nem, nem fogok busulni Laczi miatt, csak haragszom. Jaj, ha most a kezem közé 
akadna! Te mulatsz, sétálgatsz Velenczében és ebédelsz isten tudja hol, én pedig itt 
ülök s szégyen szemre ki sem mozdulhatok, pedig soha sem volt még ilyen kedvem 
sétálni. Várj csak! 
Szeretnék lekiáltani Szentgyörgyiékhez, a kik épen itt mennek el, hogy várjanak meg, 
én is velök megyek. De mit fognak gondolni? S mit fog gondolni Pávay Kornél, a ki 
kiséri őket? És aztán oh, dehogy van nekem kedvem sétálni, dehogy van! Ez csak olyan 
idegesség, olyan lázasság, olyan nyugtalanság, mert nem tudom, hogy mit 
csináljak. 
Nem kell nekem a séta, nem kell nekem semmi sem. Nem megyek le ebédelni sem s csak 
azért hozatok magamnak valamit a szobámba, hogy feltünővé ne tegyem magamat a 
szoba­leány előtt. 
De enni nem tudok, keservesen esik minden falat, a mit lenyelek. Ugyan milyen 
étvágygyal eszik most Laczi s jutok-e eszébe én? 
Lassanként csilapodik a haragom s mentegetni kezdem magam előtt Laczit. Hátha igazán 
valami dolga van a városban? Hátha el akarta mondani nekem, de én nem hallgattam 
meg? 
Bizonyos, hogy ha most érkezett volna haza, nem lettem volna hozzá valami nagyon 
szigoru. De nem érkezett. Az órák ismét multak egymás után, beesteledett és Laczi még 
akkor sem tért vissza. Harag és bu töltötte be szivemet ujra. Hát igy bánik 
velem? 
Tiz óra elmult, tizenegy is elmult, éjfél felé járt az idő. Laczi még most sem jött. 
Akkor aggo­dalom kezdett támadni bennem s ez az aggodalom perczről perczre nőtt, 
ijesztő gondolatokkal rémitgetve. Vajjon mi történhetett Laczival? 
Tiszta, holdvilágos volt az éj, gondolán kijöhetett volna bármily későn. De miért ne 
jöhetett volna korábban is? Mi dolga lehetett volna, a mi őt késő éjszakáig ott 
tartja? Halálos félelem szállta meg szivemet, valami szerencsétlenséget 
sejtettem. 
Istenem! miért is eresztettem el? Csak egy szót kellett volna szólnom, egyetlen egy 
szót s nem ment volna el. De én makacsságból nem mondtam ki azt az egy szót, inkább 
menni hagytam és most isten tudja, látom-e valaha. 
Éjfél is elmult, most már minden reménykedésnek vége, most már nem jön. 
Kétségbeesetten tekintgettem ki a néma éjbe. Hová lett? Mi történt vele? Talán 
betegen fekszik, elhagyatva, valamelyik velenczei fogadóban. Vagy talán... Oh, azt 
még gondolatban sem mertem kiejteni, azt a legrettenetesebbet, a mi véremet 
megfagyasztotta. 
Reszkettem, dideregtem s egy köpönyegbe kellett takaróznom, mert még a fogaim is 
vaczogtak. 
- Hát nem látom Laczit soha többé, soha, soha? - gondoltam és sürün kezdtek hullni 
könyeim. 
Nevét susogtam lázasan, kétségbeesetten. S fájdalmam még nagyobb volt, mikor arra 
gondol­tam, hogy igy kellett megválnunk egy bucsuszó nélkül, haraggal, kibékületlen. 
Szegény Laczi! 
Egyszerre valami lázas bátorság szállt meg. Föl akartam keresni. Élve vagy halva, 
akárhol, de fölkeresem. Mentem volna, futottam volna; de hová? Igy, egyedül, az éj 
óráiban, mikor köz­tünk a tenger, hová? 
Térdre borultam, összekulcsoltam kezeimet és imádkoztam. Egyebet nem tehettem 
Lacziért, semmit egyebet s a tehetetlenség érzete lenyomott, elzsibbasztott. Ugy 
vártam be a reggelt. 
Bármily rövid az éj igy julius elején, nekem végtelen hosszu volt ez a rettenetes éj. 
Hát soha sem fog már virradni, soha? 
Végre mégis csak fölvirradt s én remegve tekintettem ki az ablakon, mint ha a fölkelő 
nappal fölkelne az én reménységem is. 
Odakint még minden csöndes volt. Mély álomban aludtak a villák lakói, minden ablak 
zárva, minden függöny leeresztve, csak egy-két utkaparó söpörgette el a faleveleket 
az utból. 
Eltávoztam az ablaktól. Nincs, nincs többé semmi remény. 
A napsugarak beszürődtek az ablakon, nyájasan, vidáman. Mit törődik a nagy természet 
az én bánatommal. Oly szép volt a reggel, oly bübájos szép s nekem mégis oly 
gyászos. 
Oda léptem ujra az ablakhoz s látom, hogy épen abban a pillanatban lép be egy bus 
alak föl­hajtott kabátgallérral, mélyen a szemére huzott kalappal. És én 
eszeveszetten rohanok ki a szobából, le a lépcsőn, egyenest a nyakába: 
- Csakhogy itt vagy! Csakhogy megjöttél! 
XVI. 
Megjött, de milyen állapotban. Megszontyolodva, alázatosan kullogott be utánam. Nem 
mert megcsókolni sem, csak a kezemet csókolta s leült a sarokba, mintha nem is 
tartaná magát méltónak arra, hogy közelembe üljön. 
Szólnia sem kellett, rögtön láttam, hogy valami lumpolásból jön. De oly nagy volt 
örömöm visszatérésén, hogy egészen elfelejtettem érdeme szerint lehordani. Ő maga 
kezdte el: 
- Semmire való korhely vagyok, Erzsike, nem vagyok méltó, hogy a czipője talpát 
megcsó­kol­jam. Hitvány gézenguz vagyok, a kinek legjobb lett volna, ha egyenesen 
beugrottam volna a tengerbe ma reggel, a helyett, hogy haza jöttem. 
Még nekem kellett vigasztalni: 
- No, no, Laczi, remélem, hogy nem fog többször megtörténni. 
- Soha, - igérte ünnepélyesen. 
Elhittem neki, annyira megtört, annyira bünbánó volt; sőt még azt is elhittem, hogy 
minden hibáját, minden rossz tulajdonságát levetkőzte ezzel az átlumpolt éjszakát 
követő vezekléssel. Rettenesen oda volt a boldogtalan. 
- Szegény Laczi, - szóltam lesimitva kuszált haját, - hát hogy keveredtél bele? 
- Nem tudom, - viszonzá sohajtva; - az ördög bujt belém, máskép nem lehet. Hát mikor 
itt veled azt az ostoba czivakodást kezdtem a száraz lóherelevél miatt... 
Nevetve szakitottam félbe: 
- Hát tudod már, kitől kaptam? 
- Nem tudom, de azt tudom, hogy butaság volt tőlem ilyen haszontalanság miatt 
gyötörni téged. Kaphattad valami jó barátnédtól. 
- Hátha valami jó barátomtól? - kérdeztem nevetve. 
- Akárkitől, - viszonzá, - az nem lehetett ok arra, hogy én itt dühöngjek. Egy 
száritott levélke, ugyan nagy dolog. 
- Mivel látom, hogy okos vagy, Laczi, megmondom neked, - szóltam oda ülve melléje. - 
Emlékszel, mikor egyszer Dombházán négy év előtt... 
Homlokára csapott: 
- Jaj, milyen bolond voltam! Hiszen gondolhattam volna, hogy tőlem. 
- Persze, hogy tőled. Hát hogy őrizném én azt olyan áhitatosan, ha nem tőled volna? 
Emlék­szel még? 
Emlékezett. Ő találta, ő mondta, hogy tegyem el, szerencsét fog hozni nekünk. 
És ugy éreztem, hogy ma igazán szerencsét hozott nekünk. 
- Te angyal, - mondta Laczi és csókolta a ruhám szegélyét. 
Talán még soha bünös ilyen nagy bünbánatot nem érzett. Lehetetlen volt meg nem 
sajnálni. Töredelmesen elmondta, hogyan keveredett abba a lumpolásba. Hát mikor tőlem 
elment s a kis gőzhajóra fölült, mely a Lido és Velencze közt jár, akkor még esze 
ágában sem volt, hogy egész éjszakára elmarad. Csak reám akart egy kicsit ijeszteni. 
Már ebédre visszatért volna, ha nem találkozik Pávay Kornéllal és a navarrai 
marquisval, a kik estére gyakran be szoktak rándulni a városba. 
Azok azt kérdezték, hogy mit csinál itt s magukkal hitták ebédelni. 
- Ha ugyan reméli, hogy megkapja rá otthon az utólagos engedelmet, - tette hozzá 
gunyosan Pávay. 
Az boszantotta Laczit s minthogy ugyis ingerült volt reám, hát velök ment. Ebéd után 
a két másik ur még nem szándékozott visszatérni. A marquis tudott egy helyet, hol 
előkelő uri emberek szoktak összegyülni egy kis roulettera. 
Csodálkozva néztem Laczira. Egy szót sem tud sem francziául, sem olaszul, sem 
spanyolul s a roulette-ot mégis megértette. 
- Hát hiszen oda nem kell nyelvtudomány, - szólt az én szerencsétlen férjem sohajtva; 
- aztán ott volt Pávay Kornél, a ki szivesen megmagyarázott mindent. 
- Persze, persze, Pávay Kornél oly szives és oly udvarias és oly kifogástalan 
gavallér, - viszonzám ingerülten. 
S forrt bennem a harag az ellen a kitanult vén róka ellen, a ki beugratta szegény 
Laczit s a ki ha reám tekint ezentul finom, büszke mosolyával, azt fogja magában 
gondolni: 
- Ime asszonyom, hát mivel különb ez az ön drága férje, mint a milyen lettem volna 
én? 
De én tudom, hogy Laczi soha többé nem fog roulettet játszani s akár milyen nagyuri 
gavallérok közé kerül, nem hagyja magát többé elcsábitni. Ez a leczke elég volt neki. 
Látom kétségbeesett arczából, hogy sokat veszthetett. 
- Mennyit? - kérdezem tőle. 
Nem mert szólni. 
- De hát mennyit, Laczi? Mégis mondd meg, - biztatom. 
Csak kezének egy mozdulatával felel, abból azonban megérthetem, hogy mindent. 
- Teremtő istenem - csaptam össze a két kezemet. - No hiszen szépen vagyunk! 
- És még többet, - nyög az én Laczim lecsüggesztett fejjel. 
- Még annál is többet? Hát hol vetted? 
- Pávay Kornél volt szives kölcsönadni háromszáz frankot. 
Már megint Pávay? gondoltam magamban. - Milyen szives az a Pávay! És akkor megfordult 
elmémben, hogy hátha az a találkozás nem is olyan véletlen volt? Hátha mindez egy 
ravaszul kieszelt tervnek a kezdete, mely a Laczi romlására s az én behálózásomra 
készül? Ilyen uri embertől a kinek soha életében nem volt egyéb dolga, csak fent 
kóvályogni a magasban, hogy mint a ragadozó sas lecsapjon a szegény nőkre, minden 
kitelhetik. 
- Vissza kell fizetned rögtön, a mit Pávaytól kölcsön kaptál, - mondtam Laczinak. 
- Igen, de miből? - sopánkodott keservesen. 
Mig haza ér a levele vagy ha sürgönyöz is az anyjának, mig a pénz megjön, addig napok 
eltelnek. Könnyü azt mondani, hogy vissza kell fizetni rögtön; de miből? Két árva 
frank maradt a zsebében s amugy sem tudja, mit csináljon addig, mig hazulról pénz 
érkezik, ha csak Pávaytól nem kér ismét kölcsön. 
- Megtiltom, - kiáltottam közbe hevesen. 
Föllázadtam azon, hogy micsoda nagy barátságba keveredett Laczi azzal a Pávay 
Kornéllal, a kitől ugy féltett eddig. Hát micsoda elbüvölő hatalma van ennek az 
embernek, hogy a férfia­kat, nőket, mindenkit meghódit? 
Nem akarom, hogy Laczi az ő lekötelezettje legyen, azt a háromszáz frankot ki kell 
fizetni, akárhonnan veszszük. Oda teszem az asztalra órámat lánczostul, előszedem a 
karpereczeimet, kiveszem a fülemből a függőt, mindent oda rakok egy rakásba: 
- Menj és szerezz rá pénzt valahol. 
Laczi csak nézett rám, megzavarodva, elpirulva, nagyon, de nagyon szégyenkezve. 
Dadogott valamit, de nem értettem, mert csak azon járt az eszem, hogy kapunk-e azért 
az én holmimért háromszáz frankot meg még valamit, hogy pár napig megélhessünk, mig 
hazulról pénzünk érkezik. 
- Várj csak, - mondtam s kiakasztottam a nyakamból a medaillonomat is, melyben a 
Laczi arczképét hordtam. 
S oda tettem a többihez, azért is kapunk egy pár frankot. 
- Most menj, Laczi, menj hamar. 
Szomoruan nézett reám: 
- Főbe kellett volna lőni magamat, - mormogta. 
- Azt? Hát még micsoda sületlenséget? - utasitottam rendre. 
Istenem, milyen gyámoltalanok a férfiak, ha valami bajba kerülnek. 
- Hát soha sem csaptad te be a zálogházba az órádat vagy a téli kabátodat jogász 
korodban? 
Kissé elnevette magát a nagy kétségbeesése mellett is. Becsomagolta egy 
ujságpapirosba a holmit s menni készült. 
- Megállj, veled megyek én is, - mondtam neki. - Hiszen te beszélni sem tudsz az 
emberekkel, megcsalnak. 
Igazán csodálatos, hogy milyen hamar megtaláltuk a zálogházat Velenczében, pedig 
fogal­munk sem volt róla, hogy merre kell keresni. Négyszáz husz frankot kaptunk s 
Laczi szégyen­kezve tette el a tárczájába. Nagyon leverten, nagyon busan kullogott 
mellettem. De nekem olyan jó kedvem kerekedett, hogy tánczolni szerettem volna. 
Ugy éreztem magamat mint kis leány koromban, ha valami sikerült csinyt követtem el. 
Mikor például Dombházán az ablakon bemásztunk a mama éléskamarájába. 
- Emlékszel még? 
Laczi kissé fölemelte a lehorgasztott fejét. Nem tudta, hogy nevessen-e vagy tovább 
is gyá­szoljon? De mikor látta, hogy én oly könnyen veszem a dolgot, hát végre az ő 
kétségbeesett arczát is földeritette egy mosoly. 
XVII. 
De hátra volt még a mama. Mit csinálunk a mamával, ha megérkezik? Pedig megjön, már 
itt a sürgönye. Hiába irtam a második levelet, hiába világositottam föl, hogy csak 
egy kis félreértés keletkezett köztünk, semmi egyéb, az is eloszlott már teljesen, ne 
nyugtalankodjék a mama, nagyon jól érezzük magunkat. 
Hiába éltem azzal a csellel is, hogy megsürgönyöztem: elutazunk Velenczéből, még nem 
tudjuk hová, ne tessék most jönni, majd irok onnan, a hová megyünk. Ez mind hiába 
volt; a mama azt fogja hinni, hogy Laczi kényszeritett erre a sürgönyre. Nem 
menekülhetünk előle. Nem lehet. 
Laczi örül, hogy a mama jön. Azt hiszi, hogy csak ugy látogatóba jön. Szegény nem 
sejti, hogy micsoda veszedelem készül ellene. Ha tudná, hogy én mit irtam a mamának s 
hogy a mama miért jön? 
Megmondjam neki? De nem, nem mondom meg, nem keseritem el, nem akarom, hogy tudja. 
Valamikép majd csak kiengesztelem a mamát, ha megjön. Tudom, hogy nem lesz könnyü; de 
hát erővel mégsem vihet el az uramtul, ha nem akarok menni. 
Mert most már nem akarok. Laczi nem féltékenykedik és nem czivakodik már; ugy viseli 
magát, hogy semmi okot sem ad panaszra. Vettem ugyan észre, hogy ránczolgatta a 
homlokát, mikor egy német festő mellettünk elhaladva nagyon megnézegetett engem s azt 
mondta a társának: 
- Szeretném azt a szép asszonyt lefesteni. 
Azelőtt Laczi az ilyen dologból egész háborut csinált volna s lett volna nekem mit 
hallgatni; most azonban mindjárt az eszére tért s a nélkül, hogy csak egy szót is 
szólt volna, szépen elsimultak homlokáról a ránczok. 
Nem csinál komédiát akkor sem, ha Pávay Kornél beszélget velem. Ez a drágalátos ur 
most gyakrabban részesit abban a szerencsében, hogy szóba áll velem: pedig tudhatná, 
hogy utálom, mióta szegény Laczit a roulettera csábitotta. 
Azt a szép sima fiatal embert, a navarrai főkamarást sem nézhetem azóta jó szemmel. 
Azon a finom, sápadt, olajbarna arczán valami olyan kellemetlen vonást fedezek most 
föl, a mi nekem semmikép sem tetszik. Ilyennek képzelem a kalandorokat, a kiknek sem 
országuk, sem hazájuk. 
Cseppet sem irigylem a Szentgyörgyi Ella sorsát. Elhiszem, hogy ha a trónkövetelő 
valaha őseinek trónjára ülhet, hát ebből a Castillas marquisból nagy ur lesz, 
hatalmas ur lesz, de jó ember és tisztességes ember akkor sem igen lesz. Mert az 
ilyen csavargónak, a kit sorsa hol ide, hol oda hányt-vetett s a ki számüzetésben 
töltötte életét kis gyermek korától fogva, élősködve, a hogy tud, nagyon tág lehet a 
lelkiismerete. 
De Szentgyörgyiék nagyon boldogok, mert a marquis már nyilatkozott s közölte velök, 
hogy felséges urától, ki ez idő szerint a monacoi herczeg vendége, nagyon kegyes 
levelet kapott. Ő felsége nem csak beleegyezik a házasságba, hanem szives üdvözletét 
is küldi a menyasszony­nak s a marquisnak meghosszabbitja szabadságidejét egészen az 
őszig, hogy a mézes heteket a fiatal pár tetszése szerint ott tölthesse, a hol 
kivánja. 
Mikor Szentgyörgyiné ezt nekem elmondta, ragyogott az arcza a boldogságtól és a 
büszkeség­től. Sajnálta, hogy az esküvőt nem tarthatják meg Budapesten, a hol az 
ismerősök mindnyájan láthatták volna az ő dicsőségüket; de ilyenkor a társaság 
szanaszét van fürdőkön s nincs előkelő közönség, mely gyönyörködhetnék a fényes 
esküvőben. Ugy határozták tehát, hogy Velenczében lesz az esküvő, melyre ő felsége is 
kegyelmesen megigérte hogy megjelenik. 
Soha sem ejtette ki most már máskép a trónkövetelő nevét Szentgyörgyiné, mint a 
legmélyebb tisztelet hangján: ő felsége kegyelmesen ezt vagy azt mondta, ő felsége 
kegyelmesen ezt vagy azt cselekedte. Teljesen ugy, mint az a főkamarás leendő 
anyósának illik. 
A kelengye egy kis gondot okozott. Mert Szentgyörgyiné nem volt teljesen tisztában 
azzal, hogy egy marquisnénak sajátkép milyen kelengye illik, a fiatal marquis azonban 
megszaba­ditotta ettől a gondtól, kijelentvén, hogy csak mennél kevesebbet. 
Minthogy ilyen vándorló életre vannak kárhoztatva addig, mig ő felsége el nem 
foglalja őseinek trónját, hát csak mennél kevesebbet. A sok holmi csak teher. Pénz 
alakjában inkább hasznát vehetik. 
Pávay Kornél még nem nyilatkozott. Az ilyen negyven éven tul járó férfiak lassan 
szokták elhatározni magukat. Nem szóltam semmit Szentgyörgyiéknek, de attól kezdtem 
félni, hogy erre a lassu elhatározásra talán nekem is lehet valami befolyásom. Nem 
udvarolt nekem, azt nem mondhatom, hogy csak egy szóval is udvarolt volna, de egész 
magaviselete valami olyan különös hódolatot fejezett ki irántam, a mi engem 
megdöbbentett. Hát azt hiszi, hogy miután nekem nem kellett férjül, hát most majd 
elfogadom udvarlóul? 
Nem tudom, mit hitt; de pillantása, melyet reám vetett, nyugtalanitott. Attól is 
féltem, hogy Laczi észre veszi s valami kellemetlen összeütközés fog még belőle 
kerekedni. Most már nagyon szerettem volna, ha innen elmennénk. De a pénzre várnunk 
kellett, mig a Laczi anyjától megérkezik, aztán a mamát is be kellett várnunk, mert 
nem lehetett elmenni előle. 
És most uj aggodalom szállt meg. Ha a mama előbb érkezik meg mint a pénz s nem lát 
rajtam karpereczet, fülbevalót, órát, mit fog majd mondani? Nem merek elejébe menni. 
De Laczit sem küldhetem elejébe, mert az még nagyobb baj volna. 
Végre nem tehetünk egyebet, kimegyünk elejébe mind a ketten. Legalább látni fogja 
mindjárt, hogy kibékültünk s nincs semmi bajunk egymással. 
Én mégis remegek a mint ott állunk a vasuti pályaház csarnokában s várjuk a mamát. 
Laczi persze azt hiszi, hogy csak a karperecz, fülbevaló, meg óra miatt s biztat: 
- Ej, hát azt mondjuk, a tolvajok miatt nem hoztad el, féltünk itt a tolongásban. 
Ha csak az volna. De nem mondhatom meg Laczinak remegésem igazi okát. Erősen a 
karjába kapaszkodom s ugy várjuk a vonat érkezését. 
Zaj, tolongás, a vonat megjött. Itt a mama is. Csak maga jött. Szegény apa bizonyosan 
nem akart ilyen szomoru utra jönni, pedig tudom, hogy szeretett volna látni 
engem. 
A mint megláttuk a mamát, Laczival együtt oda rohantunk hozzá mind a ketten. A 
nyakamba borult s könyezve ölelt át. De Laczihoz egy szót sem szólt, még a kezét is 
elkapta, a mint Laczi meg akarta csókolni. 
Szegény Laczi csak bámult, nem értette, hogy a mama miért nem érdemesiti még csak egy 
barátságos pillantásra sem. 
Azt hittem, segitek a dolgon, ha szólok: 
- Mama, hát Laczit nem is látja? 
S nyájasan integettem. De a mamának hiába integettem. 
- Látom, - felelt röviden s lesujtó pillantást vetett szegény Laczira. 
Már ekkor türelmetlenkedni kezdett Laczi s nem tudom, hogy nem tört volna-e ki belőle 
a harag, ha oda nem sugok neki. 
- Majd mindent megmagyarázok neked. 
Arra szépen elhallgatott, mert azt hitte, hogy a mit én megmagyarázok, az a 
fülbevalóra meg az órára vonatkozik. Nagyon restelte a dolgot a mama előtt s 
szemlesütve várta, hogy mikor kérdezi a mama: 
- Hová tettétek az órát meg a fülbevalót? 
Ugy ült ott a gondolában, melybe beszálltunk, mint valami szegény bünös, a kit lenyom 
el­köve­tett vétkének sulya. 
A gondolával ki akartunk menni egyenesen a Lidora, de a mama kijelentette, hogy semmi 
szin alatt nem fog egy födél alatt tartózkodni azzal az emberrel, a ki 
szerencsétlenné tette a leányát. Ez már mégis sok volt Laczinak s fölpattant: 
- Hát hogy beszélhet ilyet a mama, mikor még azt sem tudja... 
A szájára tapasztottam a kezemet: 
- Hallgass, Laczikám, - kérleltem szépen. 
- Hagyd csak, hadd beszéljen - vetette oda anyám keserüen; - ha téged sem tudott 
meg­becsülni, hát hogy becsülne meg engem? 
Most már Laczit nem lehetett tovább visszatartani. Forrt benne a méreg. 
- Hát ezért jött a mama? 
- Azért jöttem, hogy megszabaditsam a leányomat, - felelt a mama szembeszállva. 
Közbe akartam szólni, hogy nem kell engem megszabaditani, én nem akarom elhagyni 
Laczit. De a mama nem hagyott beszélni s nem hallott semmit abból, a mit én mondtam. 
Nem be­szélhetett most már tőle senki, csak ő maga. Lángoló arczczal fordult Laczi 
felé s keserü szem­rehányásokkal halmozta el. Oh, ő előre tudta, mindig tudta, hogy 
ez a házasság szeren­csét­len lesz, nem is akarta soha. Ha reá hallgattam volna, most 
boldog lehetnék, irigyelt, gazdag, előkelő asszony, mágnás társaságokba 
járhatnék. 
- Oh, kérem, én nem akadályozom, - szólt Laczi a dühtől eltorzulva, gunyosan. 
- Hallod? - szólt anyám. 
S ujabb kifakadások követték Laczi ellen, a ki elrontotta az én szerencsémet s most 
hogy megunt, hát szeretne engem lerázni a nyakáról. 
- De mama, hiszen Laczi olyat soha sem mondott, - próbáltam én lecsöndesiteni 
anyámat. 
- Nem mondott? Hiszen most is azt mondta - viszonzá anyám. 
Ujra egész rakás vád következett, a mi csak ugy zudult szegény Laczinak a fejére. S 
én oly szerencsétlennek éreztem magamat, mikor elgondoltam, hogy ennek mind én vagyok 
az oka s olyan esdő, olyan bocsánatkérő pillantásokat vetettem Laczira. De ő reám sem 
nézett, annyira ingerült volt. 
Igy jutottunk el a vendégfogadóhoz, a hová anyám szállni akart. 
- Te maradj itt velem, szólt hozzám a mama. 
Hiába mondtam, hogy nem maradhatok, nekem Laczival kell mennem, a mama nem eresztett 
s ha csak azt nem akartam, hogy itt valami botrány kerekedjék (már most is furcsán 
nézegetett reánk a szálloda személyzete) kénytelen voltam maradni. 
- Várj meg ide lenn, - sugtam Laczinak. 
Láttam, hogy nem tetszik neki, de nem tehettem máskép. Boszusan vállat vont s hátra 
maradt, mig én fölkisértem a mamát a lépcsőn. 
Nagy munkába került, mig anyámmal meg tudtam értetni, hogy az az én levelem csak 
elha­mar­kodott, meggondolatlan cselekedet volt, melyet rögtön megbántam, nincs nekem 
Laczira semmi panaszom, szeretem és el nem hagynám a világ semmi kincséért. 
A mama sokáig nem akarta elhinni, a mit mondtam s biztatott, hogy csak szóljak 
bátran, ne féljek, ő meg fog védelmezni. 
- De mama, hiszen bátran beszélek. Az az igaz, a mit most mondok s nem az, a mit egy 
esztelen pillanatban irtam. 
Mikor látta, hogy makacsul megmaradok a mellett, hogy nincs semmi bajom s hogy 
szeretem Laczit és Laczi szeret engem, végre elhallgatott s nem tett több 
ellenvetést. De kiolvastam a szemeiből, hogy még most sem hisz teljesen nekem. Azt 
gondolja, valami fenyegetés tartóztat s nem merem bevallani az igazat. 
Fél engem elbocsátni, mert ki tudja, mi történhetik. Nem mondja, de látom, hogy 
minden gonosztettre képesnek hiszi Laczit, talán még gyilkosságra is. De ha már 
erőnek erejével vissza akarok menni a férjemhez, a mama nem gátol. Ne mondhassa 
senki, hogy ő volt az oka az elválásunknak, ámbár tudja, hogy az előbb vagy utóbb 
okvetlen be fog következni s minél előbb, annál jobb. 
De ő kész elnyomni anyai szivének aggodalmát s megteszi még ezt a utolsó kisérletet 
is, ámbár előre tudja, hogy hiába. Még azt is megteszi, hogy legyőzi méltó 
fölháborodását a Laczi durvaságán, melylyel őt megérkezésekor fogadta. 
- De mama, hiszen szegény Laczi igazán semmit sem szólt s oda ment szépen kezet 
csókolni, - védelmezem a férjemet. 
- Hallgass, te azt nem érted, - nyomja el fölszólalásomat a mama; - itt a szállodában 
is ugy viselte magát, mikor megérkeztünk, hogy pirulnom kell a cselédség előtt. 
Látom, hogy hiába védelmezem szegény Laczit, a mama mindent az ő nyakába ró, s mennél 
jobban védelmezem, annál erősebb lesz meggyőződése, hogy Laczi csakugyan nagyon 
illet­lenül viselte magát. A mama azonban kész megbocsátni s haza kisér engem és ott 
marad velünk, hogy őrködjék fölöttem, mert csak az anya szeme őrködhetik eléggé. 
Lementem aztán Lacziért, hogy tudtára adjam ezt az örvendetes hirt, de mily nagy lett 
rémületem, midőn Laczit nem találtam sehol. Bizonyosan megunta a várakozást, 
ácsorgást oda lenn az utczán, nagyon sokáig tartott. Azt hihette, hogy már talán le 
sem jövök s haza ment a Lidora. 
- Ebből is láthatod, hogy milyen ember, - mondta anyám. 
De én ebből semmit egyebet nem láttam, csak azt, hogy milyen szerencsétlen nő vagyok 
én. Már most itt a férjem és az anyám közt mit csináljak? Mert a mamát sem akartam 
megbántani, a ki szegény oly nagy utat tett énértem s csak a javamat akarja, ámbár 
olyan módon akarja, hogy bár inkább ne akarná. 
Végre mégsem tehettem egyebet, kijelentettem a mamának, hogy haza megyek az 
uramhoz. 
Bámulva tekintett reám a mama. Ennyi makacsságot mégsem tett föl rólam. 
- Vissza akarsz menni? Kihez! Hisz látod, hogy itt hagyott. 
De nekem beszélhetett akármit a mama, én el nem álltam attól, hogy haza megyek az 
uram­hoz. 
- Szerencsétlen gyermek! - szólt az anyám szánakozva is, boszankodva is. - Menjünk 
tehát. 
A málháját ott hagyta a fogadóban, azt el sem hozta, mert meg volt győződve, hogy 
ugyis visszatérünk, ha ma nem, hát holnap, hisz olyan emberrel mint az én férjem, 
együtt élni nem lehet. 
Utközben próbáltam hizelegve meglágyitni anyám szivét, de nem lehetett. Neki most már 
szilárd meggyőződése volt s azt nem lehetett megingatni. 
Mindamellett a találkozás Laczival elég jól folyt le. Én egy kicsit pöröltem vele 
azért, hogy ott hagyott, de nem nagyon, mert képzeltem, hogy szegény milyen szomoruan 
jöhetett haza nélkülem s láttam is a nagy örömet szemeiben, melyek szinte ragyogókká 
váltak, a mint megpillantott. 
Meg aztán miért szidjam én szegény Laczit, mikor tudom, hogy ugy is megszidja a mama 
kegyetlenül. De csalódtam. A mama egy szóval sem tett neki szemrehányást, csak 
méltósá­gos, komoly némaságba burkolózott. Szemeinek bánatos és szigoru pillantása 
ugy látszott, mintha azt mondaná: 
Ime elszántam magamat még erre a nagy áldozatra is. 
- De édes jó anyám, - gondoltam magamban, - nem kérünk mi áldozatot, csak egy kissé 
légy igazságos szegény Laczihoz. 
Némán, egyetlen egy szó nélkül, foglalta el a mama két szobánk közül az egyiket, 
melyet szá­mára berendeztünk. 
No hiszen gyönyörü dolog lesz ez igy nekünk együtt lakni. Ez a némaság még 
rettenetesebb volt, mintha folyvást pörlekedett volna a mama. Nézni, hogy ott ül 
szótlanul s nem felel Laczinak és ugy tesz, mintha nem hallaná, vagy behuzódik a 
szobájába s nem akar onnan kijönni, hiába könyörgünk, no ez igazán borzasztó volt. 
Föl kellett vitetnünk neki a reggelijét, az ebédjét, a mit magányosan elköltött, mert 
velünk nem akart ebédelni. 
Ha sétálni hittam, csak a fejét rázta rá s szomoruan intett, hogy csak menjek magam. 
Akkor aztán mi sem mertünk kimenni, mert attól féltünk, hogy azzal ismét megbántjuk s 
ott guggol­tunk benn egész istenadta nap, kedvetlen, elégedetlen, boszankodva és 
hallgatva. Nem tudhattuk, nem veszi-e azt is tiszteletlenségnek tőlünk, ha hangosan 
beszélünk. 
Már ennél keservesebb életet képzelni sem lehet, mint ez a mienk volt most. Ovakodni 
kellett, hogy a mama jelenlétében valamikép egy barátságos szót ne intézzek Laczihoz, 
mert azt mindjárt ugy tekintette, mint ő ellene intézett sérelmet, mint a gyermeki 
hálátlanság kiáltó példáját. 
- Oh, - mondta egyszer, - a szülőknek legjobb lenne mindjárt meghalni, ha gyermekeik 
felnőttek. 
Mozdulni sem merünk már, csak néha suttogva szólunk egymáshoz egy pár szót, ha a mama 
bement a szobájába. 
Végre Laczi nem birja tovább kiállni: 
- Ez már iszonyu dolog, a mit az anyád müvel. Nincs az a türelmes bárány a föld 
kerekségén, a ki ezt tovább kiállja. 
- De Laczikám, - kérlelem és átkulcsolom a nyakát, - Laczikám, az én kedvemért, ha 
szeretsz. 
- De a mi sok, Erzsike, hát az mégis sok, - felel Laczi kétségbeesetten. - Valamit 
találjunk ki, hogy a mamától megszabaduljunk. 
Nagy szégyen és nagy hálátlanság, hogy egy leány összeesküdjék az édes anyja ellen, 
de ha valahogy szép módjával tudtunk volna megszabadulni a mamától, már szintén kész 
lettem volna rá. De hogy? 
Hiába törjük rajta a fejünket, nem tudunk kitalálni semmi módot. 
XVIII. 
Harmadnap azonban egyszerre csak megváltozott a mama. 
- Nem is mondtad nekem, - fordult felém, - hogy itt van Pávay Kornél meg 
Szentgyörgyiék is itt vannak. 
- Nem tudtam, mama, hogy érdekli, - viszonzám egész elcsodálkozva. 
- Persze hogy érdekel. Látom, hogy azok a Szentgyörgyiék megint valamiben 
mesterkednek. Mindig ilyenek voltak. Emlékszel még Rozgony-Füreden? Ott Ellával 
próbálgatták, most meg ugy látom, a legkisebbik leánynak akarnák megkeriteni Pávayt. 
Hát nem nyughatnak soha sem? Remélem, hogy Pávaynak több esze lesz. 
A mama egészen fölélénkült s nagy érdeklődéssel kezdett kérdezősködni. Összejövünk-e 
gyakran Szentgyörgyiékkel? Pávay mióta van itt? Ki az a szép fiatal ember, a ki Ellát 
kiséri? Az ablakon át látta őket. Valami idegen ur ugye? 
Mikor megtudta, hogy az marquis és főkamarás, szörnyen csodálkozott a mama, de azért 
még is azt a nézetét fejezte ki, hogy ő inkább választaná Pávayt. Annak tudja az 
ember, hogy mije van, mig az ilyen lézengő nagyurnak ki tudja van-e már holnap ebédre 
valója. 
A mi az ismeretséget illeti Szentgyörgyiékkel, azt minden esetre fenn kell tartani, 
ez volt a mama véleménye. Az embernek mindig az előnyére szolgál, ha oly magasrangu 
személyeket mint egy marquisné számithat a barátnéi közé. 
A mamát csak egy gond háborgatta most. Kevés ruhát hozott magával. Nem számitott 
arra, hogy itt hosszasabban fog időzni. 
- Igaz, még a málhámat is ki kell hozatni, - jutott eszébe akkor; - Laczi bemehetne 
érte. 
Ez volt a közeledésnek az első jele s Laczi örömmel kapott rajta. Ugy is be kellett 
mennie az én ékszereimért, hogy kiváltsa. Tegnap megérkezett a pénze. 
Bizony már a végső szükségben jött. Mert ma nem tudom, hol ebédeltünk volna, ha nem 
jött volna meg. Már tegnap is ugy tettünk, hogy mindaketten azt mondtuk, hogy nincs 
étvágyunk s csak épen ugy csipegettünk valamicskét, pedig rettenetes farkas étvágyunk 
volt, soha még olyan étvágyunk nem volt s megettünk volna háromszor annyit. 
Nem tudom, hogy előfordult-e már valaha az az eset, hogy a mézes hetekre 
Olaszországba rándult fiatal pár olyan állapotba jutott mint mi és ha olyan állapotba 
jutott, vajjon nekik is olyan farkas étvágyuk támadt-e, mikor az utolsó tizfrankost 
fölváltották? 
Csüggedten tekintettünk egymásra: 
- No Laczi, - mondtam én. 
- No Erzsike, - mondta ő. 
Egyikünk sem tudott valami okosabbat mondani. 
Nekem akkor eszembe jutottak azok a borzasztó történetek, a miket hajótöröttekről 
olvastam, kik iszonyu éhségökben megették a csizmáik bőrét és a prémes sapkáikat s 
aztán mikor már semmi egyéb nem volt, sorsot huztak és megették egymást. Ilyen 
hajótörötteknek képzeltem most magunkat is és önkénytelen egy pillantást vetettem a 
czipőinkre, ámbár azt hiszem, hogy nem fog arra kerülni a sor. 
Vajjon meddig birja ki az ember az éhséget? kérdeztem Laczitól. 
De ő nem felelt, mert talán maga sem tudta, csak lehorgasztotta a fejét s haragosan 
mormogott valamit. Bizonyosan neki is a hajótöröttek jutottak eszébe. 
Ma azonban már nem kellett azon gondolkoznunk, hogy mit eszünk mi szegény 
hajótöröttek s minthogy a mamával is helyreállt a jó viszonyunk, hát ujra visszatért 
a kedvünk is. 
Ámde csakhamar meggyőződtem, hogy a mamával nincs még a dolog olyan nagyon rendben, 
mint gondoltuk. A Laczi ellen való gyanakodás annyira befészkelte magát most már a 
mama szivébe, hogy azt nem lehetett onnan oly könnyen kiirtani. Most már szép 
szerivel igyekezett kipuhatolni tőlem, hogy mi történt hát köztünk? 
Hiába mondtam, hogy semmi sem történt, a mama nem hagyta abba mégsem: 
- No édes Erzsikém, valami talán mégis. No kis bohó, nekem csak megmondhatod! 
Addig-addig czirógatott, hogy végre kicsalta belőlem. Hát a Laczi féltékenykedése 
ingerelt föl, azért irtam azt a levelet. 
- Hát kire volt féltékeny! - tudakozta a mama mosolyogva s oda huzott magához. - 
Kire, édesem? 
Mivel a mama most már ilyen könnyen vette a dolgot, hát nem haboztam, megmondtam: 
- Mindenkire, de különösen Pávay Kornélra. 
- Ugy? Pávay Kornélra? Ej, ej, vajjon nem adtál-e neki rá okot? 
A mama mosolyogva csóválta a fejét. Én hevesen tiltakoztam. Arra nem szólt semmit s 
áttért másra. 
- Szentgyörgyiéket meg kell látogatni. Igazán restelném, ha rossz néven találnák 
venni, hogy már harmad napja itt vagyok. 
Estefelé már együtt sétáltunk Szentgyörgyiékkel. Szentgyörgyiné nagyon boldog volt, 
hogy az Ella vőlegényét bemutathatta a mamának és sejteni engedte, hogy talán 
nemsokára másik eljegyzés is követni fogja az Elláét. 
Az én mamám sóhajtott s rám tekintett, mintha azt akarta volna mondani: 
- Lásd, milyen jól járnak az okos leányok, a kik nem hamarkodják el a dolgot a 
házassággal, hanem várnak, mig valami jó partiet találnak. Oh! ha lehetne még 
segitni! 
Megértettem, hogy mire gondol. De nem, édes anyám, nem lehet segitni, mert én 
teljesen meg vagyok elégedve az én Laczimmal s nem cserélném föl avval a sántikáló 
vén gavallérral, a kire a mama gondol. 
S hiába sopánkodik nekem este a mama: 
- Szegény Pávay bevallotta nekem, hogy még most sem tud téged elfelejteni. 
- Nem kellett volna meghallgatni, anyám, - feleltem arra a mamának. 
De a mama nem érti, hogy miért, hiszen Pávay teljesen korrekt módon viselte 
magát. 
Persze hogy korrekt módon. Azt tudom. Ilyen uri ember mindig korrekt módon viseli 
magát, akár egy szegény nőre veti ki a hálóját, akár párbajban lő agyon egy férjet, 
akár micsoda elvetemedett cselekedetet visz végbe, de mindig korrekt módon. 
Ha Laczit a roulettera csábitja, az is csak korrekt módon történik. Már azóta hivták 
megint Laczit, de nem ment; megtartotta, a mit nekem fogadott. 
A mama azonban azzal ijeszteget, hogy nem lehet hinni a férfiakban, a ki egyszer 
megkóstolta a szerencsejátékot, elmegy az megint. Mint a kétszer kettő, oly bizonyos, 
hogy elmegy. 
És én szörnyen sajnálom most, hogy egy gyönge perczben ezt a roulette-históriát is 
elmond­tam a mamának. Igazán az rettenetes, hogy az anyák hogy csalják ki 
hizelgéssel, czirógatással szegény leányaikból a titkokat, melyekkel aztán mint 
gyilkos fegyverekkel ijesztgetik őket. 
- Majd meglátod. Oh, a férfiaknak nem lehet hinni. 
És ha mindennap azt hallom, hogy a férfiaknak nem lehet hinni, hát végre csakugyan 
el­hiszem, hogy nem lehet nekik hinni, mert a mama csak nem mondaná, ha nem ugy 
volna. 
Oh, a mamának éles szeme van, már azt is észrevette, hogy Laczi sokat tekintget a 
középső Szentgyörgyi lányra. Én soha észre nem vettem volna, de most már, mióta a 
mama figyel­meztetett, csakugyan látom. Lám, lám, és még ő tett nekem szemrehányást 
Pávay Kornél miatt! 
De nemcsak azt vette észre a mama, hanem még sokkal többet. Még a szobalányt is. Mert 
a férfiak olyanok, hogy még a szobaleányokra is tekintgetnek. 
Igaz ugyan, hogy ez a szobaleány nem valami különös szépség, Szentgyörgyi Milka sem 
az, de a férfiaknak mindegy. A mama tud olyan eseteket, hogy valakinek tündérszép 
felesége volt, mégis mást szeretett, valami csunya szörnyeteget. Olyanok a 
férfiak. 
És a mama annyi szomoru példát tud idézni ismerősök és nem ismerősök történetéből, 
hogy végre egészen megzavarja a fejemet. Nyugtalan leszek, ideges leszek, mindig a 
fejemben motoszkál az, hogy a férfiak milyenek. Szórakozottan felelek, vagy nem is 
felelek, ha Laczi valamit kérdez s apró összeszólalkozások fordulnak elő köztünk 
félig semmiért vagy egészen semmiért. 
A mama csillapitni akar bennünket, de oly szerencsétlenül, hogy még jobban 
összeveszit. Duzzogva fordulunk el egymástól, mert nekem a mama hiába prédikálja azt, 
hogy az asszony­nak az a sorsa, hogy türjön. Engem csak föllázit az olyan 
vigasztalással. Én nem hiszem el, hogy a férfinak minden szabad s az okos nő behunyja 
a szemét. Én nem akarok ilyen okos nő lenni s nem ismerem el, hogy Laczinak több 
szabad, mint nekem. Ha neki szabad Szent­györgyi Milkával kaczérkodni, hát nékem is 
szabad lesz a Pávay Kornél udvarlását elfogadni. Majd meglátom, hogy aztán tetszik-e 
neki. 
XIX. 
Szentgyörgyiéket nagy csapás érte. A trónkövetelő ő felsége magához hivatta Castillas 
marquis főkamarás urat s az elutazás oly gyorsan történt, hogy csak alig ért rá 
elbucsuzni a meny­asszo­nyától. Pávay azt beszélte a mamának, hogy ez kapcsolatban 
történt bizonyos roulette-bank szétugratásával Velenczében, s a rendőrségnek némi 
gyanuokai forognak fenn arra nézve, hogy ott valami szabálytalanságok is fordultak 
volna elő, bebizonyitani azonban semmit sem lehetett. 
Mindamellett a nemes marquis jónak látta vissza nem térni s mély sajnálattal adta 
tudtára Szentgyörgyiéknek, hogy ő felsége visszavonta a házasságra adott engedélyét s 
ő mint felsé­ges urának leghivebb jobbágya, kénytelen lemondani boldogságáról. Azt a 
kis különbözetet, mely bizonyos apró kölcsönök és előlegek folytán támadt, 
kötelességének tartja, hogy minél előbb kiegyenlitse. 
Pávay Kornél nevetve beszélte el nekünk: 
- Soha sem kap az a szerencsétlen több ilyen anyóst, a ki még előleget is ad. 
Csakhogy persze a Szentgyörgyiék vagyona nagyon kevés az ilyen kóborló lovagnak. 
Nagyon haragudtam rá, hogy igy tud beszélni nevetgélve arról a szomoru esetről, mely 
szegény Szentgyörgyiéket érte. Soha még ily visszataszitó szinben nem tünt föl 
előttem Pávay Kornél. Hát ez az a büszke, lovagias férfi, ez, a ki igy nevet ki egy 
szerencsétlenül járt családot? 
De tudom, hogy az emberek legnagyobb része épen igy cselekedett s bizonyosan még 
otthon is mulatni fognak a jó ismerősök a Szentgyörgyiék esetén, ha meghallják. 
Szájról szájra tovább adják majd s mindenki tesz hozzá valamit, mert mindenki örül 
azon, ha valami rosszat mondhat a felebarátjáról. 
Már itt is azt beszélik, hogy a marquis nem is volt marquis, hanem valami szélhámos 
spanyol zsidó; Pávay azonban biztosit bennünket, hogy valódi marquis, a 
főkamarásságról nem áll jót, mert Don Pedró ő felségének annyi a főkamarása, hogy nem 
tudhatni, melyik közülök az igazi. 
Csakhogy szegény Ellának, azt hiszem, kevés vigasztalás, hogy igazi marquis volt-e, 
vagy csak közönséges szélhámos csavargó, a ki megcsalta. Én nagyon sajnálom szegényt 
s nagyon ke­gyet­lennek tartom a mama itéletét, aki azt mondja, ugy kell nekik, miért 
hajhásznak mindig előkelő partikat. A boldogult Szentgyörgyi nem volt egyéb, mint 
egyszerü hivatalnok, telek­könyvvezető a törvényszéknél; a lutrin nyert egy kis 
pénzt, azzal uzsoráskodott aztán s ugy szerezte a vagyonát, a felesége pedig ugy 
akarná most magát viselni, mintha legalább is kuriai biró vagy főispán vagy mi lett 
volna a férje s a leányait mind csupa nagy urakhoz szeretné férjhez adni. 
Marquis kell nekik meg kamarás? A mama reméli, hogy ez után a botrány után Pávay 
Kornél is visszavonul tőlük, a mit annál könnyebben megtehet, mert Szentgyörgyiék a 
marquis árulása után nyomban elutaztak s a világ valamely más tájéka felé mentek 
szerencsét próbálni. 
A legkisebbik leány nagyon szivrehatóan hivta ugyan Pávayt: 
- Eljön-e utánunk? 
S Pávay meg is igérte neki. De hányszor és hány leánynak igérte meg azt már Pávay! 
Bizo­nyos, hogy nem fog utána menni. Pedig már mily közel állt ahhoz, hogy a horgon 
fenn­akadjon. 
Azt hiszem, most már meg fog igy vénülni nőtlen s el fogja hitetni magával, hogy a 
szerelem volt az oka, az a hűség, melylyel irántam viseltetett. 
Nekem nem meri még ilyen egyenesen megmondani, csak játsza a diskrét, néma hódolót; 
de a mama előtt, a ki oly nagylelkü, hogy meghallgatja, kitárja szivét. 
Nagyon neheztelek a mamára s nagyon helytelennek tartom, hogy csak egy perczig is 
meg­hall­gatja az ilyen beszédeket. De a mama gondos anya kiván lenni s már előre 
gondoskodik arra az esetre, ha Laczitól elválok, a mi előbb vagy utóbb bizonyosan 
bekövetkezik. 
És meglehet, hogy csakugyan be is következnék, ha egyszer eszünkbe nem jutna, hogy a 
mama anyai gondoskodása elől legjobb lesz, ha Velenczéből Dombházára menekülünk. 
Laczi meg akarta mondani ezt nyiltan a mamának, de én óvatosabb voltam: 
- Nem, Laczikám, ne szóljunk semmit, csak szökjünk el. 
Egy összeszólalkozás végén történt ez, a mikor nagyon elkeseredtünk mind a ketten s a 
mikor a mama keblére ölelve engem, igy szólt hozzám: 
- Szegény leányom, csakugyan látom, hogy igazat irtál nekem s nincs más út számodra, 
csak az elválás. 
De én jobban tudtam, hogy nem irtam igazat, s hogy volna a számomra más út is, csak a 
mama ne zárná el előlem. És akkor egyszerre oly bátor lettem, hogy igy szóltam 
Laczihoz: 
- Szeretsz engem még igazán? De igazán, mert a hazudás nem ér semmit és fölösleges 
egy­mást ámitanunk. 
Akkor Laczi megfogta a kezemet s éreztem, hogy igazat mond: 
- Jobban szeretlek, mint szerettelek. De szabaduljunk innen valamikép. Nekem elég 
volt már Olaszországból. 
Nekem is elég volt. De tudtam, hogy a mama nem fog könnyen elereszteni s bizonyosan 
talál rá valami okot, hogy még maradjunk. És akkor jutott az a gondolat eszembe, hogy 
ne szóljunk a mamának, csak szökjünk. 
De a lelkiismeret nem hagyott nyugodni. Megpróbáltam előbb szépszerivel: 
- Mama, mi már meguntuk ezt az Olaszországot, a pénzünk is elfogy, meg Laczinak dolga 
is volna otthonn, nekünk már haza kellene menni. 
A mama mindenkép tiltakozott: 
- Ne még, édes leányom. A tengeri fürdő nagyon használ neked is, meg lásd, nekem is. 
Laczi haza mehet, ha dolga van otthonn. Mi még maradunk. 
No persze csak az kellene még, hogy Laczi maga menjen el és én itt maradjak? Láttam, 
mire czéloz a mama, de nem feleltem rá semmit. Laczi szépen összecsomagolta a 
holmiját, hogy haza megy. A mama kegyesen elbocsátotta. Én bekisértem a városba a 
vasuthoz. 
Gyanutlanul eleresztett a mama. Semmi sejtelme nem volt arról, hogy mi fog 
történni. 
És az az eset történt, ami talán hallatlan a fiatal házaspárok történetében, hogy a 
férj megszök­tette a feleségét s mikor beültünk a vasuti kupéba, mely hazafelé 
szállit Magyarországra, kaczagtunk, mint két pajkos gyermek, a kiknek a csinyök 
sikerült. 
S mialatt a vonat tovább robogott velünk, elgondoltam, szegény mama hogy fog most 
várni engem s hogy fog bámulni, mikor helyettem egy levelet kap, melyben tudtára 
adjuk szökésün­ket. De hogy fog bámulni Pávay Kornél. Az mereszti majd a szemeit. 
Mi pedig átöleljük egymást és megyünk haza, s biztatjuk egymást, hogy ott kezdjük 
majd ujra a mézes heteket s a hetekből lesznek hónapok s a hónapokból évek és soha 
sem lesz vége. 
- Ugy-e Laczi? 
