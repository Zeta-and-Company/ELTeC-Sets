 
	 
I. 
Előre, csak előre! Akárhogy, akármilyen uton, akármilyen eszközzel, csak előre! 
Rángatjuk egymást, taszigáljuk egymást, letapossuk egymást; mindegy, csak előre! 
Ebben az őrült tola­kodásban itt is elbukik egy, amott is elbukik egy; de ki törődik 
azzal? Csak előre! Az ember küzd, vergődik, kapaszkodik, csuszik-mászik, csakhogy 
előbbre jusson. Ki az egészségét, ki a boldogságát, ki a becsületét hagyja ott a 
versenytéren, csakhogy megelőzze a másikat. Ron­gyokban szakadozik le rólunk a 
jellem, melyről naiv lelkek azt hiszik, hogy pánczél a férfinak s eldobunk minden 
fölösleges terhet, a szivet, a lelkiismeretet. Csak előre, előre! 
A tespedésnek vége. Mindenki mozog, mindenki rohan, mindenki megérti a kor intő 
szavát. Előre! 
Dózsa Kálmán is megérti, a ki csak vidéki ügyvéd egy kis városban, ismeretlen és 
jelenték­telen ember, de szeretne gazdag és hatalmas, hires és tekintélyes férfi 
lenni. 
Ugyan ki ne szeretne az lenni? Főkép ha olyan kedves, csinos kis felesége van, a ki 
mindig azt trombitálja a fülébe, a ki buzditja, lelkesiti, nem hagyja ellankadni s 
enyelegve, csókolózva serkenti: 
- Ne maradjunk itt, kedves. Ne maradjunk tovább. 
Milyen más élet vár reájuk a fővárosban. Mennyi remény, mennyi kilátás! Lám Morvayék 
is fölmentek s Morvay most dusgazdag ügyvéd oda fenn, háromemeletes háza van, uri 
fogata s bizonyosan megválasztják képviselőnek legközelebb. Simonék is fölmentek és 
nekik is van most már háromemeletes házuk, nagy ebédeket adnak, miniszterek is járnak 
hozzájuk s az a hire, hogy Simon Endre nem sokára osztálytanácsos lesz az 
igazságügyminisztériumban. 
Oda, oda a fővárosba, oda kell nekik is fölsietni. Ott a bőség szaruja, a melyből 
gazdagság, rang, kitüntetés ömlik, csak rázni kell. Miért penészedének meg itt a 
vidéken, elfelejtve, isme­retlen homályban, nyáron a kis kertben üldögélve a hernyós 
fák alatt, a saláta és uborka közt, harisnyát kötve, vagy a vámosi kölcsönkönyvtár 
bemocskolt regényeit olvasgatva, télen ki­nézegetve az ablakon a feneketlen 
sártengerre, vagy a térdig érő hóra és esténkint várva, mig Kálmán hazabotorkál a 
füstös kaszinóból, hol a járásbiró meg a tiszteletes ur társaságában preferánczczal 
ölik az időt? 
Hát élet ez igy? Ezek a csöndes unalomban lemorzsolódó napok? Néha egy-egy névnap, a 
hol az a mulatság, hogy az urak leiszszák magukat, az asszonyok pedig a paradicsom 
befőzéséről s a rossz cselédekről beszélgetnek: mig a kis Dózsáné képzeletében idáig 
cseng a főváros pezsgő életének zaja s sziporkázik csábitó fénye. Oda, oda, ott az 
élet, ott a szerencse, ott a boldogság. 
Dózsa Kálmán kissé haboz ugyan, mert itthon becsületesen megélhetnek, semmiben hiányt 
nem szenvednek, a saját házukban laknak s ott fent, ki tudja, hogy folyik majd a 
dolguk. Az édes anyja is tartóztatja: 
- Lásd, fiam, minek mennél idegenek közé? 
De a kis menyecske biztató szava elnyomja az édes anya aggódó intését. Már ugyan 
miért ne mennének? Mások is elmentek s boldogultak; miért ne boldogulnának ők is? 
Lesz nekik protekcziójuk is. Ott van Kertész Flóris bácsi, a kuriai biró, a kis 
menyecske nagybátyja. 
A kuriai biró emlegetése még az öreg Dózsánét is elhallgattatja, a ki csak egy 
kálvinista papnak az özvegye s bizonyára keveset ért a világ dolgaihoz. Neki csak 
abban telt el az élete, hogy boldogult urával takarékoskodtak, gazdálkodtak, 
tisztességesen fölnevelték a fiukat s egy kis földecskét is szereztek maguknak, házat 
is épitettek, a hol most az özvegy asszony lakik, a fiával meg a menyével; azok elől 
a szép három-szobás lakásban, ő meg hátul egy kis szobácskában; de az neki elég. 
Nem érti, hogy miért kivánkoznak el innen a menye, meg a fia; ők a boldogult urával 
sohasem kivánkoztak el. Olyan nyugodalmasan élhet itt az ember, mindene terem, a mi 
csak a házhoz kell, télire zöldség, gyümölcs, kukoricza, krumpli, minden bőven, 
nyáron azok a felséges dinnyék, melyeknek a magját még a boldogult nagytiszteletü ur 
szerezte. Ő oltotta be ezeket a körtefákat, almafákat is. 
- Már én, édes gyermekeim, nem megyek innen, ha ti elmentek is - jelentette ki az 
öreg asszony. 
De nem tartóztatja tovább a fiát, ha csakugyan olyan szerencse vár reá odafent. Igaz, 
hogy itt nincsenek olyan nagy pörök, a mikért mindjárt ezresekkel fizetik az 
ügyvédet; kuriai biró nagybácsi sincs, a ki pártfogása alá vegye Kálmánt. Ha odafent 
olyan jó dolguk lesz, ám men­je­nek. Szomoru szivvel ereszti őket utnak, de hát 
elereszti. 
- Én majd rendben tartok itthon mindent, hogy majd ha visszatértek, mindent ugy 
találjatok, a hogy elhagytátok. 
A kis menyecskének villognak a szemei. Hogy ők ide visszatérjenek? Micsoda gondolat? 
Szeretné, ha szárnyai volnának, hogy már repülhetne. Neki oly lassu ez a készülődés. 
Mit akar a mama azzal a sok limlommal? Az ócska butorokkal? Hogy azt mind fölvigyék? 
Ugyan, ugyan. Itt jók voltak, de ott fenn más butor kell nekik. Csak nem állithatják 
azt a kopott, tinta­foltos vén iróasztalt, mely még atyjáról maradt Kálmánra, 
Budapesten az irodába, a hová elő­kelő kliensek fognak jönni? Sem ezt a szalon 
garniturát nem vihetik föl, melyen már látszanak a vizes köpönyegek nyomai. 
Az öreg asszony fejét csóválja. Ugy rémlik neki, hogy ez az átköltözködés nagyon 
sokba fog kerülni. A nászura, a ki kijött Vámosról, hol törvényszéki biró, arról is 
beszél, hogy legalább egy pár ezer forint kell az ügyvédség megkezdéséhez Budapesten, 
mert hát ott nem lehet azt mondani, a mit itt a zsidóknak meg a szegény parasztoknak, 
hogy: 
- Kérek előleget a bélyegekre. 
Bizony oda kell egy kis pénz, ezer forint vagy kétezer meg sem kottyan. Ő adna 
szivesen, ha neki volna ez idő szerint. De ennek az adakozó hajlamu apának soha 
sincs, mikor kellene. Igy hát megint csak az özvegy nagytiszteletü asszonynak kell 
előállni. Neki van négyezer forint félretett pénzecskéje a takarékpénztárban; azt 
kiveszik s azzal és az anyai áldással indulnak utra. 
A szerető anyai sziv áldásával, mely gyöngéd és forró s melynél nincs igazabb semmi e 
világon. 
A törvényszéki biró ur is megáldja őket, megigéri, hogy nemsokára meglátogatja és 
lelkökre köti: 
- Flóris bácsit fölkeressétek. 
Egy kuriai biró nagy hasznára lehet fiatal kezdő ügyvédnek: 
- Tudjátok, a rokoni összeköttetés... A kliensek értesülnek ám az efféléről. Okos 
ember nem rejti a világosságot a véka alá. 
A bölcs apa, ha egyébbel nem szolgálhat, de jó tanácscsal szolgál a leányának és 
vejének. 
- A lelkemet is odaadnám értetek - magyarázza nekik - de tudjátok, hogy a 
körülmények... 
Persze, hogy tudják. Azok az átkozott körülmények! Még két leány van otthon, a kiket 
férjhez kell adni s a fiu is most szolgálja az önkéntes évét a katonaságnál és a biró 
urnak sincs soha szerencséje sem a tarokkban, sem a pikétben. 
- Flóris bácsinak mondjátok meg... 
De hirtelen félbeszakitja, a mit mondani akart. Nem, ezt mégis jobb lesz nem bizni a 
gyerekekre. Majd inkább levelet ir. Mondják csak azt Piroska és Kálmán, hogy apa 
tisztelteti Flóris bácsit és nemsokára tiszteletét teszi nála. 
A bucsu-lakomára megjelent az egész kis mezőváros intelligencziája. A pap három 
pohár­köszöntőt mondott, mert háromszor iszik a magyar. A járásbiró, mint gavallér 
ember, saját kertjéből való rózsabokrétával kedveskedett a távozó kis menyecskének. 
Az öreg adópénz­tárnok egészen elérzékenyült és dadogott. Eszébe jutott, hogy ő még a 
térdein lovagoltatta, mint kis fiut, Kálmánt s hányszor csinált neki 
papiros-sárkányt. Igazán nem kellene elmennie, nem kellene itt hagyni őket. 
A vén Kata, a ki éppen akkor hordta körül a libapecsenyét, bőgve ment ki a konyhába. 
Az özvegy nagytiszteletü asszony nem győzte a szemeit törülgetni. A Bodri kutya, 
mintha sejtette volna, hogy mi készül itt, nyugtalan futkosott ide-oda, szaglászott s 
egyre nyalogatta a Kálmán kezét. 
A fiatal ügyvéd nem gondolta, hogy ily nehéz lesz az elválás. Szinte szeretett volna 
mindent kicsomagolni s azt mondani: 
- Nem megyek, itt maradok köztetek, a hol mindenki szeret, a hol még ez a Bodri kutya 
is busulni fog utánam. 
De mit mondott volna Piroska? Nem nézte volna le a gyáva, ingatag embert, a ki nem 
mer kiszállni a sikra, hol gazdagság és dicsőség terem? Már most is mintha valami 
gunyos pillan­tást látna megvillanni szemeiben. Hát Isten nevében csak előre. 
II. 
A nyár vége felé járt, mikor Dózsáék felköltöztek. Az előkelő világ még nem tért 
vissza nyaraló helyeiről, de a kuriai biró nagybácsi már haza jött a fürdőből. 
Az Erzsébetváros egyik szük utczájában, piszkos, ócska háznak a harmadik emeletén 
találták meg ő méltóságát, Dózsáék nem kis csodálkozására. 
Egy bekötött fejü, szurtos vén gazdasszony nyitotta ki az előszoba ajtaját. 
- Mi tetszik? - kérdezte zsémbesen. 
- Itthon van a méltóságos ur? - szólt a belépő fiatal ur. 
- Nem tudom, - felelt a boszus vén asszony. 
Most a fiatal nő szólalt meg csengő, vidám hangján: 
- Hát nem ismer már meg, Zsuzsi néni? 
- A bizony lelkem, csakugyan a Piroska kisasszony! - szólt az öreg gazdasszony 
valamivel nyájasabban. 
De savanyu nyájasság volt az azért. 
- Hallottuk, hogy férjhez ment. De a méltósága nem mehetett le a lakadalmára. Mert a 
sok dolog, tetszik tudni, meg a csuz is olyankor, őszszel kinozza legjobban és az 
utazás mindjárt megárt neki... Ej, hát csakugyan férjhez tetszett menni...? S ez a 
fiatal ur bizonyosan a férje... No a méltósága nagyon fog örülni. Mindjárt 
bejelentem. 
S becsoszogott, aztán megint kijött hozzájok. 
- Csak tessék, a méltósága várja. 
Egy ócska, rozzant butorokkal, melyek ugy látszott, mintha a zsibvásárról kerültek 
volna ide, tele rakott nagy szobában, kopott bőr támlásszékben ült egy öreg ember, 
zöld védő ernyővel a szeme fölött, ki a mint beléptek, fölállt s nem valami nagy 
szivességgel megölelte őket. 
- Hát itt vagytok? Üljetek le. Mit csináltok ide fenn? 
Piroska akkor elmondta, hogy felköltöztek, a férje itt akar ügyvédkedni a fővárosban. 
S Kálmán hozzá tette, hogy ő méltósága pártfogását is kérik. 
Az öreg ur gyanakodva nézte őket: 
- Az én pártfogásomat? Mit használ ilyen szegény öreg ember pártfogása? Magamon sem 
tudok segitni. Beteges öreg ember vagyok, a kit maholnap nyugalomba küldenek. A 
szemeim is romlanak. A lábam, no azon már nem segit semmi. Pedig mennyi pénzbe 
kerülnek a doktorok, a fürdő, a patika. Igazán koldusbotra jut az ember vén korában. 
Maholnap be kell érnem a nyugdijjal. Azzal a nyomoruságos nyugdíjjal. Az embernek 
annyi a baja s nagyon örülnék, ha Tóni, már mint az atyád, megküldené azt a hatszáz 
forintot, a mit a te kelengyédre kért. 
A Piroska arcza lángba borult s Kálmán nyugtalan izgett-mozgott: 
- Köszönettel meg fogjuk fizetni - tört ki belőle a büszkeség. 
Felesége szemrehányó pillantást vetett reá, ő méltósága azonban sokkal nyájasabb lett 
egyszerre. 
- Nem azért mondtam, édes öcsém, de az ilyen beteges, öreg ember igazán nem tudja 
sokszor, honnan vegye a pénzt. Nehéz idő ez nagyon, minden drágul, az embernek össze 
kell huzni magát. 
A fukar agglegény ugy jajveszékelt, mintha nem volna már miből élnie. A vén 
gazdasszony pedig be-bekukkantott az ajtón, mintha ellenőrizni akarná, vajjon a 
méltóságos ur nem követ-e el valami gyarlóságot, valami meggondolatlanságot, a mi az 
ilyen gyámoltalan öreg emberek­nél megeshetik, a kikre mindig vigyázni kell, hogy a 
pénzt ne pocsékolják. 
Bezzeg nyög a hatszáz forintja miatt most is; de akkor nem kérdezte meg a hű 
gazdasszonyát: 
- Zsuzsi, mit gondolsz, küldjek én pénzt a Tóni öcsémnek? 
Nem, hanem csak belenyult a fiókba és suttyomban hamar postára adta azt a tenger 
pénzt. Na hiszen csak várja, hogy Tóni öcscse megküldi azt valaha! 
Erős a gyanuja a vén gazdasszonynak, hogy ezek itt megint pénzért járnak. Mert hiszen 
mi egyébért jönnének a rokonok ilyen öreg emberhez? Dul-ful magában oda künn s 
szeretné, ha már elpusztulna ez a látogató pár. Mit csinálhatnak oly sokáig ott 
benn? 
Végre mégis csak elmentek s akkor, egész képéből kikelve, berohan a méltóságos 
urhoz: 
- Na, mennyit csikartak ki? 
A méltóságos ur nem érti meg mindjárt. 
- Kicsoda? 
- No hát azok a drágalátos rokonai. 
Ő méltósága boszankodva szólt oda: 
- Befoghatnád a szájadat, Zsuzsi. Nem szeretem az ilyen beszédet. 
De ugy látszott, az ő méltósága szava nem sokat használt. 
- Befogjam a szájamat? Persze, hogy befogjam. Hát én nem bánom, ha a méltósága nem 
bánja, nem én, akár a szegények házába juthat énmiattam; ugy is az lesz a vége az 
ilyen pazarlásnak. Takarékoskodhatom én akármennyit, kuporgathatom a krajczárokat, ha 
a méltó­sága tele marokkal szórja ki a pénzét az ablakon. 
- Hallgass, te bolond - csittitja ő méltósága. - Nem kértek semmit, még a hatszáz 
forintot is megadják, azt igérték. 
- Ne higyjen nekik a méltósága, - ijesztgette a gazdasszony; - rá akarják szedni a 
méltóságát. Hiszen ismerhetné már őket a méltósága. Ha megadják, sem teszik egyébért, 
csakhogy ujra kérhessenek, többet kérhessenek. 
Ő méltósága egy darabig forgatja a dolgot gyanakodó elméjében. Hátha Zsuzsinak igaza 
lehet? Eddig mindig csak kéregettek a rokonok. Mintha az ő kis fizetése a Dárius 
kincse volna, a miből jobbra, balra osztogathat. De többé nem cselekszi. 
- Nem ám! - gunyolódott a vén cseléd, - ha meg tudná állni. 
- Megállom, - erősitette ő méltósága; - csak te vigyázz s ne ereszd be őket 
hozzám. 
III. 
Már majd három hónap óta voltak Dózsáék a fővárosban. A köruton vettek lakást s 
fényesen berendezték. Simon Endréék segitettek nekik ebben a nagy munkában. 
- Barátom, mutatni kell az embereknek, mindenek felett mutatni, - magyarázta Simon 
Endre. 
S mindent ugy szemeltek ki, hogy mutasson. 
Simonné ő nagysága sokat adott a stilszerüségre is. Dózsáék nem értették egész 
világosan a dolgot, de az mindegy, legyen hát stilszerü. Simonné ő nagysága a barokk 
stilt ajánlotta, az a legujabb divat. A butorkereskedő aztán mutatott egy remek 
szalon-berendezést. A mult héten éppen ilyet adott el báró Felvinczyéknek. 
- De hiszen szalon-butor nem kell nekünk, - vélte Dózsa Kálmán, - elhoztuk a tiedet, 
Piroska, az még egész uj. 
Piroska türelmetlenül hallgatta férje okoskodását. Elhozták? Persze, hogy elhozták, 
ámbár nem kellett volna, jobb lett volna, ha ott hagyják. Neki soha sem tetszett az a 
vörös gyapju bársony, kávéházba való az, de nem szólt, mert az apa izlése volt s 
olcsón jutott hozzá apa. Most azonban csak nem gondolja Kálmán, hogy az jó lesz 
Budapesten is? 
Arcza kigyult, mert restelte a dolgot barátnéja előtt. Istenem! milyen fényes volt a 
Simonék szalon-butorzata! Három egymásba nyiló terem. Ő meg csak egyet akar ezzel a 
szép barokk butorral s Kálmán megtagadná tőle azt is. 
- Menjen maga rossz ember, - szólt Simonné. 
S igazán, ha akarna, sem lehetne tovább ellenkezni Dózsa Kálmánnak, mert az elegáns, 
szép Simonné már alkudozásba bocsátkozott a butorkereskedővel. Hát, hogy az a 
szalon-butor? 
- Csak ezerkétszáz forint, - felelt a kereskedő oly hangon, mintha valami rendkivüli 
szives­séget akarna tenni, - igazán csak a nagyságos asszony kedvéért s mivelhogy 
először van szerencsém ő nagyságaikhoz. 
Dózsa Kálmán aggódva tekintett körül. Még a könnyüvérü Piroska is megdöbbent. 
Ezerkét­száz forint! Hisz az rengeteg pénz. 
Simonné leolvasta arczukról a zavart. A butorkereskedő szerényen mosolygott s olcsóbb 
butorokat kezdett mutogatni. De most már Piroskának egy sem tetszett. Fitymálva 
haladt el mellettük s vissza-vissza tekintgetett az ezerkétszáz forintosra. 
Simonné segitni akart rajtuk és odasugta rokonának: 
- Hisz nem kell azt mindjárt kifizetni. Felét kifizetitek vagy egyharmadát, a 
többiről váltót adtok. A férjem is aláirja, szivesen megteszi s aztán rendben lesz a 
dolog. Fizetitek, mikor tetszik, mikor tudjátok. 
Piroska hálás pillantást vetett barátnéjára. 
- Milyen jó vagy te, Lilla! 
Félrevonták egy perczre a Piroska férjét is tanácskozni. Dózsa Kálmán azonban borzad 
a váltóktól. A vidéki ember borzadása az, a ki nem ismeri még a nagyvilági életet s 
csak a maga szük kis világában élt dermedten, mint a selyemhernyó gubójában. Az 
asszonyka hiába integet neki a szemével, hiába rángatja a kabátja ujját, Dózsa Kálmán 
nem akar tudni semmit sem a váltóról, ő készpénzzel fizet. 
A hölgyek nem makacskodnak, ők nem bánják, tessék. A butorkereskedő alázatosan 
hajlong s véleményében igen előkelő rangot foglal el a fiatal pár, kik mindent 
készpénzzel fizetnek. Nagyon gazdagok lehetnek. Felvinczy báróék sem fizettek ki 
mindent s ezek mindent az utolsó krajczárig. 
Pár forint hiján háromezret hagytak ott s mikor haza értek, a kis menyecske 
pirongatni kezdte az urát: 
- Kissé takarékosabban kell bánni a pénzzel, Kálmán. 
A férj csodálkozva tekintett rá: 
- De hiszen nem te akartad...? 
- Persze, hogy én akartam, - viszonzá az asszonyka, de azt nem akartam, hogy mindent 
kifizess. Azt sem akartam, hogy Flóris bácsinak megadd azt a hatszáz forintot. Minek? 
Hogy a gazdasszonyának még több legyen mit ellopni? 
- De lelkem, ha tartoztunk vele. 
- Hát aztán? Nem perelt. Jaj, milyen pedáns vagy te! 
Dózsa Kálmánnak magának is ugy rémlik, mintha néha igazán nagyon pedáns volna. 
Mindjárt az első kliensét, ki a fővárosban hozzá jött, elriasztotta: 
- Kérem, hisz ez világos csalás, ezt én nem vállalom el. 
A kereskedő, kinek abban a házban volt lent boltja, s ki azt hitte, hogy az ilyen 
kezdő fiatal ügyvéd örömest kap akármin, savanyu képpel huzódott vissza: 
- Ugy? Hát nem tetszik elvállalni? No majd lesz, a ki elvállalja. 
Jó darabig nem jön aztán semmi kliens. Csak várja, várja Dózsa Kálmán, de nem 
jönnek. 
Üresen áll a nagy iroda, a fal körül végigrakott székekkel, közepén hosszu asztallal, 
mely mellett körmeit faragcsálja s lófejeket rajzolgat a papiroson két fiatal segéd. 
Bent a belső szobában a pompás faragott nagy iróasztalnál ül maga az ügyvéd ur. Nem 
faragcsálja ugyan a körmeit, lófejeket sem rajzol, de semmivel sincs több dolga, mint 
annak a két fiatal urnak ott kint. 
Néha ide vetődik egy-egy földi hazulról, kinek valami ügyes-bajos dolga van 
Budapesten. De azok is többnyire csak beszélgetni jönnek. Üzeneteket hoznak hazulról, 
hogy ez is tisztelteti, meg az is tisztelteti. A nagytiszteletü asszony igen szomoru, 
mióta eljöttek. A járásbiró ur nem preferánczozik már a kaszinóban, most egy vizslát 
kapott s azt mondja, hogy vadászni fog. Az adópénztárnoknak kihullt a két első foga 
és most olyan selypitve beszél, a szakállát is meghagyta, nem borotválja már; egész 
ősz, öreg ember. Tudja Isten, nincs jó kedve már senkinek, mióta el tetszett 
jönni. 
Dózsa Kálmán ugy érzi, mintha az ő jókedvének is vége volna, mióta eljött. Bezzeg nem 
danolt még, mióta fenn van, mint otthon, mikor kedvök kerekedett s rágyujtottak egy 
nótára. Még a járásbiró is, de még az öreg adópénztárnok is fujta velök, a hogy 
tudta. 
Itt olyan szárnyaszegetten gubbaszt az iróasztalánál, vagy sétálni kell Piroskával s 
nem érti, hogy mi a mulatság ebben a lézengésben az utczákon, a mikor jobbról is, 
balról is beleütközik az ember valakibe a tolakodó sokaság közt. 
Olykor elmennek Simon Endréékhez s hallgatja a Simon Endre dicsekvését, ki mindent 
tud, mindenben részt vesz, minden nevezetes emberrel jó barátságban van, csakhogy még 
egyet sem látott náluk Dózsa Kálmán. 
- De hiszen még nincs itt a szezon, még nem jött el a társasélet ideje, magyarázza 
neki Piroska; majd akkor meglátod. 
Akkor az ő életök is vidámabb lesz. Mert hiszen az nem nagy mulatság, mindig csak a 
boltok kirakatait nézegetni, azt végre Piroska is elismeri. De majd ha megismerkednek 
a társasággal, ha eljönnek a zsurok, a piknikek, a bálok... 
- No hiszen csak éppen egybe, kettőbe megyünk el, - siet kijelenteni Piroska, a mint 
látja, hogy huzódnak össze a ránczok a Kálmán homlokán - csak éppen azért, hogy 
lássanak bennün­ket, hogy a nevünket emlegessék, hogy egy kis ismeretséget 
szerezzünk. Igazán csak temiattad. 
Dózsa Kálmán nem panaszkodhatik. Kis felesége csak ő érte akar tenni mindent, csak az 
ő előmeneteléért. Hiába, ismeretség nélkül semmi sem megy. Simonék is csak ugy 
haladhattak előre. Kéz kezet mos. Az ember nem huzódhatik a barlangjába mint a 
medve. 
Valóban nem, Dózsa Kálmán érzi azt. Már hirdette magát az ujságokban is, de az nem 
sokat ér. Csak egy-két szegényebb fajta kliens jön arra a hirdetésre, olyan, a ki 
gondolja: no, ennek az ügyvédnek nincs praxisa, ez olcsón fog dolgozni, félig-meddig 
ingyen, Isten nevében. 
Hallotta, hogy fiatal kollégák, kiknek még nincsenek klienseik, eljárnak a 
kávéházakba, ott kötnek ismeretségeket, ugy fogdossák a klienst; de az ilyen 
hajszáért kár volt elhagyni szülő­földjét, a hol tisztességesen, gond nélkül 
megélhetett. 
Most lenyomják a gondok s aggódva tekint a jövő elé. A pénz, a mit magával hozott, 
már fogyatékán van. Négyezer forint az édes anyjától, másfél ezer forintnál több a 
saját pénzök. Repül itt a pénz, mintha szárnya volna. Maholnap elfogy az a kis 
maradék: mit csinálnak aztán? 
Nagy elcsüggedés száll a fiatal ügyvéd lelkére. Ugy érzi, mintha ő nem volna erre a 
nehéz küzködésre, erre a kemény versenyre alkotva. Mintha ereje megbénulna már itt a 
versenyfutás kezdetén. Nem bizik magában. 
- De hát mások is csak igy kezdték, - biztatja a kis felesége. 
Az az ő támasza, bátoritó nemtője. Soha még oly gyöngéd nem volt, soha még oly kedves 
nem volt, mint most. Az ő kis fejecskéjében minden máskép tükröződik, mint a férje 
nagy buksi fejében. Ő nem lát semmi okot aggodalomra. 
- No bizony, hát irsz a mamának s küld még kétezer forintot vagy hármat is. 
- De honnan? 
- Honnan? 
A kis menyecske szinte boszus lesz erre a gyámoltalan emberre: 
- Hát kap a takarékpénztárból. Vagy eladhatja a jövő évi termést is. Mások is ugy 
tesznek, ha pénzre van szükségük. 
- Piroska, Piroska! - feddi a férje. 
De Piroska nem ismeri el, hogy valami helytelent mondott volna. A szülőknek 
kötelessége gyermekeiket segitni. Apa is megtenné, ha volna neki háza vagy 
földje. 
- Hiszen a mit kérünk, az csak befektetés. Te, te, te csacsikám! 
S ölébe ugrik a férjének és összecsókolja. Neki nincsenek aggodalmai. Ő oly merész 
terveket forgat a fejében és oly boldog, hogy szeretné, körültánczolni a szobát. Az ő 
barokk szalon-butora az valami gyönyörüség. Pedig olcsó volt. Lilla is mondja, hogy 
nagyon olcsó volt. 
- Majd meglátod, hogy mindenkinek tetszeni fog, mert lámpavilág mellett még szebb 
mint nappal. És ha télen majd társaság lesz nálunk... Mit bámulsz ugy reám? Hiszen 
csak adunk néha egy-egy vacsorát. Egy-egy estére meghivjuk jó ismerőseinket... És 
látod, ez kitünő gondolat volt, hogy a te dolgozó-szobád itt legyen mindjárt a szalon 
mellett. Olyankor, ha társaságot várunk, kiviszszük az iróasztalodat meg azt a 
könyves-polczot s ez lesz a kisebbik szalon. Azért állitottam ide a vörös bársony 
garniturát. Látod, hogy gondoskodtam mindenről. Még arra is gondoltam, hogy a mama 
minő kitűnő sonkákat fog nekünk küldeni... De ne füstöld be nagyon a szobádat, ha már 
szalonnak használjuk, mert a szivarfüstöt nem szereti mindenki. 
Igy csevegett a fiatal asszonyka, vidáman, gondtalan s szinte ragyogtak a szemei, 
azok a gyö­nyö­rü nevető szemek. Férje nem szakitotta félbe csicsergését, csak magába 
mélyedve töpren­gett. 
Édes anyja képét látta a távolból s mintha hallotta volna hivogató szavát a 
messzeségen át. De hát visszatérhet-e igy, kudarczczal, szégyenszemre, hogy 
kinevessék? Meghátráljon gyáván mindjárt a próbálkozás kezdetén? 
Elveszitse minden bátorságát azért, mert a sült galamb nem repült be mindjárt a 
száján? Hogy gúnyolnák otthon: ni a pipogya, a ki fölment nagy hetykén s haza szaladt 
már két hónap mulva, csak a pénzét verte el ostobán. 
IV. 
A Simon Endréék napja a szerda, nagy társaság van ott akkor este mindig. 
Az előszoba hosszu fogassora már tele van aggatva téli kabátokkal, női köpenyekkel, 
kala­pok­kal, mikor Dózsáék megérkeztek. 
A libériás inas leszedi róluk a felöltőket. Az asszonyka egy pillantást vet a 
tükörbe, a pudero­zóval gyorsan végigsimitja arczát, haján igazgat valamit, 
meghuzogatja a ruhaderekat, a keztyün is ránt egyet-kettőt, hogy jobban megfeszüljön 
kezén, aztán belépnek a szalonba, hol már zsibongó társaságot találnak, de csupa 
idegent. 
Egy-két férfi kellemesen meglepetve tekint oda a csinos, fiatal asszonyra, kinek 
arcza oly üde, mintha most jött volna faluról. A nők az öltözetét mustrálják. Nagyon 
gazdag és föltünő. Valami vidéki lesz, a ki azt hiszi, hogy a zsurokon is ugy kell 
öltözni, mintha bálba menne. 
A háziur, a ki ott áll az ajtónál, kezet szorit velök, de csak ugy futólag, mert a 
gondolata egye­bütt jár. Valakit vár ma, valami nagyon előkelő férfit, kinek a 
megjelenése fényt fog hozni a Simonék szalonjára. 
Néhány szót már el is ejtett, hogy vár valakit s a jelenlevők mind idegesen várják és 
suttognak egymás közt: 
- Vajjon ki lesz? A miniszter? 
Mert már egyszer megfordult e termekben a kegyelmes ur. Nem mesebeszéd, valóban 
meg­for­dult. Csak néhány perczig maradt ugyan ott s többé nem jött el; de az 
mindegy, az exczellen­cziás urak maradandó fényes nyomot hagynak magok után s az 
ilyen nevezetes esemény sokáig él az emberek emlékezetében. Olvasták akkor az 
ujságokban is. 
De annak már több mint egy éve s az emberek végre felejtenek. A kegyelmes ur is 
felejt; az is ember. Elfelejtkezik erről az ő legbuzgóbb korteséről, a ki annyit 
fáradott, hogy ő exczellen­cziáját képviselővé válaszszák, mert ez a sok bugris, ezek 
a szatócsok, suszterek, korcsmá­rosok nem igen akarták, ezeknek a magok fajtája 
kellett volna, valami dusgazdag pékmester. 
Mennyit lótott-futott akkor Simon Endre, milyen hatalmas beszédeket tartott, hogy 
lelkesitette a polgárságot: vásárcsarnokot kapunk, uj főreáliskolát kapunk, a 
bakancsok szállitásánál is tekintetbe fogják venni, ki szavazott ő 
exczellencziájára. 
Bezzeg szorongatta akkor a kegyelmes ur a Simon Endre kezét s cseppet sem habozott, 
mikor Simon Endre, a ki nem esett ám a feje lágyára, igy szólt: 
- Nagyon megtisztelve érezném magamat, kegyelmes uram, ha szerény házamat kitüntetni 
kegyeskednék. 
Bezzeg nem mondta akkor ő exczellencziája, hogy: 
- Micsoda szemtelenség? 
Hanem nagyon nyájas volt, nagyon szives volt s holmi afféléről is beszélt, hogy 
reményli, jövőben gyakrabban fognak találkozni és talán együtt is működhetnek a 
közügyek terén. 
Igy mondta, igen, igen; együtt működhetnek, igy mondta. Simon Endre jól emlékszik rá 
s fogait csikorgatja, valahányszor eszébe jut. Hát nem azt kellett ebből 
következtetnie, hogy vala­mi osztálytanácsosság a minisztériumban vagy talán 
képviselőség, szóval valami efféle vár reá? 
Hát szabad egy miniszternek igy játszani a szavával s mikor aztán emlékeztetni akarja 
az ember ő nagyméltóságát, akkor ugy tenni, mintha semmiről semmit sem tudna? 
S ugyan miért? Holmi rongyos zászlók miatt? Mert az a nyomorult Weinberger nem akart 
várni s a miniszternél szemtelenkedett a számlájával. Hát dobatta volna ki a 
kegyelmes ur, de ne idegenedett volna el ilyen haszontalanság miatt a leghivebb 
emberétől. 
Csak nem gondolja a kegyelmes ur, hogy Simon Endre zsebre akarta vágni a zászlók 
árát? 
- Kérem, kérem, - mentegetőzött a miniszter. 
De Simon Endre azóta hiába futkároz a minisztériumba s hiába zaklatja ő 
nagyméltóságát meg az államtitkárt, a ki szintén tudhatja, mit tett ő a kegyelmes 
urért. De mind hiába. Azóta fölállitották a szabadalmi tanácsot is, a közigazgatási 
biróságot is, a minisztériumban is ürese­dett hely s reá még sem gondolnak soha. 
Méltatlanság, czudarság! 
Még türi, még remél, de vigyázzanak, mert egyszer el fog fogyni a türelme. A mennyi 
komp­romittáló adatot tud ő annak a választásnak a történetéből, ha egyszer 
kitálalja, az lesz majd a botrány. 
Ezek a keserü gondolatok motoznak fejében, a mint nyájas mosoly alá rejtve 
türelmetlenségét, ott várakozik most szalonjában s barátságos szavakat vált és kezet 
szorit minden érkezővel. 
Ő nagysága, a gömbölyded, kissé hizásra hajló, szép háziasszony szintén csupa 
nyájasság. Bemutatja Dózsa Kálmánt a körülte levőknek. 
Az a társaság szine-java. Egy kiborotvált állu, monoklis ur, kiről azt hinné az 
ember, hogy államtitkár, de kisül, hogy csak egy pénzintézet vezérigazgatója, nem is 
valami elsőrendüség, mindamellett ugy látszik, mintha körülte forogna az egész világ; 
két már nem igen fiatal s meglehetősen szürkülő képviselő, kik az asszonyokkal 
szeleskednek és közben-közben a vezér­igazgató urnak is udvarolnak egy kicsit; egy 
puffadt, vörösképü asszonyság, ki a divá­non ül a háziasszony mellett s kit 
méltóságos asszonynak szólitanak. Három leánya a másik szobában hallgatja néhány 
léhütő urfi elmésségét, kik a kisasszonyoknak a »Századvégi leányokat« magyarázzák, a 
hogy Prévost megirta. 
Egy hosszuhaju, nyurga fiatal ember leül a zongorához s veri, a hogy csak birja 
hosszu ujjaival. Isten csodája, hogy össze nem törnek a billentyük is, meg az ujjai 
is. Senki sem érti, hogy mit játszik s mindenfelé csevegnek, zsibongnak; de mikor 
bevégződött s a háziasszony tudtul adja, hogy a fiatal zeneszerző saját szerzeményét 
adta elő, mindenki el van ragadtatva. 
Egy ujságiró is van a társaságban; mindenki feléje fordul, az ő véleményét akarják 
hallani. S a pelyhes állu orákulum kijelenti, hogy: 
- Igen kedves. 
Ez azonban nem akadályozza abban, hogy később, mikor innen majd elmegy, oda ne 
módo­sitsa a véleményét, hogy: 
- Milyen barom! 
Egy fiatal leány megszólit egy tekintélyes öreg urat, a kit akkor látott először s a 
kiről nem is tudja, hogy kicsoda: 
- Hát maga mit gondol? 
A puffadt, vörösképü méltóságos asszony kitekint a leányaihoz a másik szobába, hogy 
mit csinálnak. 
- Irodalommal foglalkozunk, méltóságos asszonyom, - felelnek az urfiak. 
Dózsa Kálmán egy nagyon beszédes hölgy mellé jutott, a ki bejárta fél Európát, csak 
azt nem vehetni ki a beszédéből, hogy milyen minőségben. Grófokról, bárókról beszél, 
a kikkel együtt volt itt meg amott, de ő maga nem látszik valami grófnénak. 
- Ki az a hölgy? - kérdezte később Dózsa Kálmán Simon Endrétől. 
- Az, az, - felelt Simon Endre akadozva, - az Kamuka kisasszony, operaénekesnő 
volt. 
- Soha sem hallottam hirét. 
Simon Endre idegesen rántotta meg a vállát: 
- Hát hallottad te minden énekesnőnek a hirét? Egyébként ha kiváncsi vagy, azt is 
meg­mondhatom neked, hogy pompás villája van a Svábhegyen s mi is ott laktunk tavaly 
nyáron. 
Dózsáné mellé az egyik képviselő telepedett le és fecsegett neki valamit, a min a 
vidám asszony­ka jókat nevetett. 
- Ugyan mit nevethet mindig? - boszankodott magában a férj. 
De nem juthatott a feleségéhez. Kamuka kisasszony megint lefoglalta őt a grófjaival, 
a bárói­val s meghurczolta Bécsből Párisba, Párisból Milanóba, Rómába, Nápolyba, 
mindenüvé, a hová egy művésznő eljut, kinek pártfogói vannak. 
Dózsa Kálmánnak ugy rémlik, mintha ez a társaság itt a Simonék termeiben meglehetősen 
vegyes volna. Háta mögött hallja, hogy börzeügyletekről beszélnek. A promontori 
villamos vasut részvényeit ajánlja valaki, bizonyosan felszöknek rövid idő alatt; 
könnyen lehetne né­hány ezer forintot nyerni. Boszusan felel rá a másik, hogy neki 
elég volt, a mit a dongakiviteli részvénytársaságnál vesztett. Akkor is azt mondták, 
ennyit meg annyit lehet nyerni, az állam­titkár is benn lesz az igazgatóságban. 
Svindlerség. 
- De kérem, Simon Endre maga is... 
- Hagyjon nekem békét, nem adok én már semmit a Simon Endre biztatására. 
- Meg tetszik látni. Itt van a Hunnia-bank vezérigazgatója is és mindjárt itt 
lesz... 
Többet nem hallott Dózsa Kálmán, mert odább huzódtak s halkabban beszéltek. Nem 
tudhatta meg, hogy kit várnak, de bizonyára valami nagy embert várnak, a ki késik. 
Mert egyre türel­met­lenebb és nyugtalanabb lesz Simon Endre. Minduntalan az óráját 
nézegeti... 
A háziasszony mosolygó, gömbölyü arcza is mintha megnyulnék. Már régen föl kellett 
volna adni a teát. A vendégek egy része már elmenni készül. A bankigazgató hunyorgat 
az egyik szemével s a monokliját igazgatja. 
Simon Endre int az asszonynak s az vissza int a férjének. Hiába, nem lehet tovább 
várni; behozzák a teát s nagy tálczákon a sonkás-zsemlyét, a vajas-zsemlyét, a 
kaviáros-zsemlyét, a sós és czukros pereczkéket. 
A háziasszony maga nyujtja oda a teás csészét a bankigazgatónak s kétszer is 
megkérdezi, hogy nem parancsol-e még egy kis czukrot? 
A méltóságos asszony, ki a házi nő mellett ült a divánon, három kanál rumot tölt a 
teájába, a mitől még vörösebb lesz az arcza. Egy másik a sarokban, egy sovány, kis 
töpörödött asszony, ócska, fekete selyem ruhában, a kiről csak most tudja meg Dózsa 
Kálmán, hogy az is méltósá­gos asszony, tejet kér s olyan halom vajas és sonkás 
zsemlyét szed ki, hogy Isten csodája lesz, ha ez a kis sovány asszony mind meg birja 
enni. 
A zsongás, zsibongás közé most a teás csészék csörömpölése vegyül. Az állkapcsok 
mozog­nak. Egy csapat hölgy és ur, a ki eddig nem tudta, hogy mit csináljon, legalább 
valami foglal­kozást talál s nem lézeng itt hiába tovább. 
Simon Endre még mindig nyugtalan tekintget az ajtó felé, de már nincs semmi reménye, 
hogy a várva-várt vendég megjőjjön. Boszusan harapdálja ajkait s homloka redőkbe 
huzódik; de ugy tesz, mintha legjobb kedve volna s tréfálni próbál. 
A bankigazgató kiborotvált állát simogatja s közben-közben lassu méltósággal 
szürcsöli teáját, mint oly férfiu, a ki ismeri a saját fontosságát s tudja, hogy tőle 
függ a promontori villa­mos vasut sorsa és még sok egyéb alapitandó vállalat s 
benyujtandó váltó sorsa, melyek­kel ezek az urak hozzá fognak jönni. 
De óvatos és nem nyilatkozik. Igen, ha az államtitkár ur eljött volna. Igy azonban 
csak annyit mond Simon Endrének, miközben megveregeti vállát: 
- Nos, kedves barátom... 
Nem tudhatni, hogy ez kérdés-e vagy felelet. Hunyorgó pillantása azonban, melylyel 
szavait kiséri, oly szemtelen, hogy Simon Endre szeretné a gallérjánál megfogni és 
kidobni. 
De nem teszi, hanem nyájasan szorongatja a kezét bucsuzáskor s kikiséri egészen az 
elő­szobába. Még a téli kabátját is segiti neki föladni s biztositja, hogy nagyon 
fognak örülni, ha máskor is lesz szerencséjük. 
Most már oszlik az egész társaság. A méltóságos asszonyok is mennek, a mosolygó 
fiatal leányok is, a léha ifju urak is. Dózsa Kálmán oda fér végre a feleségéhez, ki 
még mindig nevetgél a képviselőjével. 
- Miért sietnek oly nagyon? - marasztalná a képviselő a menyecskét. 
De már alig van ott kivülök valaki. Csakugyan menni kell. A vidám, fürge kis 
asszonyka könnyü léptekkel szökdelve kapaszkodik férje karjába. Feje tele van a mai 
est örömével. A lámpák tündéri fényt árasztanak neki az egymásba nyiló termekben. S 
az a fényes társaság, az urak mind feketében, mélyen kivágott mellényekkel, tündöklő 
hófehér ingekkel, a hölgyek selyemruhákban. 
És az ő toiletteje volt a legszebb valamennyi közt. A diadaltól ragyognak a fiatal 
asszonyka szemei, arcza kipirult. Olyan boldog, hogy tánczolni szeretne. 
- Láttam, hogy nagyon jól mulattál - szólt a férje kissé csipősen. 
Mert ő nem mulatott, egy cseppet sem mulatott s ugy vette észre, mintha ez az egész 
mosoly­gó sokaság csak azért jött volna össze, hogy egymást meg magukat bolonditsák, 
unatkozva hallgassák az egymás fecsegését s aztán örülnek, hogy tovább mehetnek. 
Persze, persze, ilyen sötét gondolatai támadnak egy férjnek, a kinek a felesége jól 
mulat. De a fiatal asszonyka boldogságban uszik és teljes szivéből viszonozza 
barátnéja bucsuszavát: 
- A viszontlátásra, édesem! A viszontlátásra! 
Távozófélben még hallja a képviselő megjegyzését: 
- Nagyon bájos teremtés. 
S arcza még jobban kipirul és szemei még jobban ragyognak. 
V. 
A barátságnál nincs szebb a világon s ha valaki olyan jó barát, mint Simon Endre, hát 
azért a lelkét is odaadhatja az ember, nem csak holmi csekély aláirást, a mi sajátkép 
semmi, mert hiszen egy háromemeletes ház tulajdonosának mi az a nyolczszáz forintos 
váltó? Semmi, igazán semmi. 
Viszontszolgálatra bármikor készen áll, jelenti ki lovagiasan Simon Endre. De Dózsa 
Kálmán nem ohajtja azt a viszontszolgálatot. Isten ments meg, hogy ő váltókhoz 
folyamodjék! Ámbár mi lenne a világból, ha váltók nem volnának? Mi lenne ebből a sok 
uri emberből, a ki mind váltóból él s a kik a társadalom fentartó oszlopai 
kaszinókban, zsurokon, piknikeken, gyülé­seken és választásokon? 
De ez a vidékről feljött ember, az egyszerü kálvinista pap özvegyének a fia, nem ért 
az elő­ke­lő világ dolgaihoz s már az is nyomja egy kissé a lelkét, hogy jó 
barátjának a váltóját aláirta. Szégyelné azonban azt bevallani s mikor pár nap mulva 
Simon Endre ismét más váltóval jön, megint csak aláirja. 
Simon Endre ujra emlegeti a viszontszolgálatot és még sok egyéb szolgálatot, melyeket 
ő mind kész barátjáért megtenni. Be fogja őt mutatni a minisztereknek, az 
államtitkároknak, a miniszteri tanácsosoknak, a bankigazgatóknak, a nagy 
részvénytársaságok elnökeinek, igazga­tó­sági tagjainak. Be fogja mutatni mindenfelé 
a hatalmas, befolyásos férfiaknak. 
- Valami jogtanácsosságot szerzünk, barátom, kilencz-tizezer forint évi jövedelemmel, 
az neked való lesz. Bizd csak énreám. 
Simon Endre nem türheti, hogy mindent összeharácsoljon az a szemtelen Morvay, az a 
kapzsi, az a tolakodó. Már a csömöri nagy téglagyárnak is ő a jogtanácsosa, a zuglói 
serfőző rész­vénytársaságnak is, a csepelszigeti hajóépitő társaságnak is, a hazai 
iparfejlesztő hitelegy­let­nek is. Hát mit akar még? Mindent el akar nyelni az a 
falánk czápa? 
- Kiragadjuk a torkából, barátom, kiragadjuk. 
Simon Endre szivesen átengedné barátjának a promontori villamos vasut 
jogtanácsosságát. 
- De tudod, minden áron engem akarnak a részvényesek, bennem van a bizalmuk. S 
tulaj­don­kép ez a részvénytársaság még csak olyan, hogy van is, meg nincs is. A 
Hunnia bank le akar főzni minket, de nem hagyjuk magunkat. Ide csakugyan én inkább 
idevaló vagyok, neked majd mást szerzünk. 
A dolog ám nem megy oly könnyen, várni kell. A bemutatások sem történhetnek meg 
rögtön, arra is várni kell, mig elérkezik az alkalmas idő. Mindenre várni kell. 
Még eddig csak egyetlen egy miniszteri tanácsosnak mutathatta be Simon Endre 
barátját, a kopott fekete ruhás méltóságos asszony férjének, a ki maga is oly kopott, 
oly csöndes és szomoru mint a felesége, csakhogy nem olyan éhes. Szórakozottan 
hallgatja szegény, mikor Simon Endre bemutatja neki Dózsa Kálmánt s egészen másutt 
jár az esze, azon a rossz adósságcsináló fián, a ki ilyen nyomoruságra juttatta 
őket. 
Bármilyen járatlan is a világban Dózsa Kálmán, annyit lát, hogy no ez ugyan nem sokat 
segithet rajta, hiszen magán sem igen tud segiteni szegény öreg. 
No ennek a protekcziójával nem igen fog messzebb menni, mint a Flóris bácsiéval, a 
kit soha sem lehet otthon találni, bármennyiszer keresik s ha a kurián meg is találja 
az ember, nem lehet vele semmiről beszélni, csak panaszszal van tele: 
- Tönkretett öreg ember vagyok, édes öcsém. A rokonaim kifosztottak. Informáczió 
sincs már. A multkor a somvári gróf egy vaddisznót küldött; hát nem támadott reám az 
egész kuria? A legfőbb birói méltóság megsértését hánytorgatták. Ugyan, ugyan, egy 
pár falat vadsertés miatt! Mert igazán nem ettem többet belőle egypár falatnál. Még 
azt is emlegették, hogy nyug­dijba kellene engem küldeni... Irigy a világ, édes 
öcsém. Kitolnák már az öreget. 
Ő méltósága nagyon elkeseredett. Tóni már megint pénzt kér s azt irja, hogy szeretne 
feljönni a királyi táblához... Szeretne... szeretne... Hát hiszen mindenki szeretne. 
De hová tegyék azt a sok embert? Mindenki csak föltódul, csak föl, föl... 
- Ugyan, édes öcsém, mi lesz a világból? 
Ő méltósága azt üzeni Tóninak, hogy ne fészkelődjék, maradjon ott, a hol van. 
Örüljön, ha nem bolygatják. Száz folyamodó zaklatja itt a minisztert. Ő méltósága egy 
lépést sem tehet érte. 
Dehogy tehet! Dehogy tehet! No hiszen akkor lenne még csak a pénzkéregetés, ha ide 
fent volna. - Bezzeg ez elől nem lehetne elbujni, az kikaparná ő méltóságát a föld 
alól is. 
Pedig igy is rettenetes, hogy mennyit zaklatja ő méltóságát... Aztán a Máli huga. 
Annak is mindig pénz kellene, öt gyermek és ezerhatszáz forint fizetés... Aztán 
Tercsi, a ki ahhoz a pénzügyi titkárhoz ment férjhez, az sem nyughatik... Nem, egyik 
sem nyughatik. S kihuzzák ő méltóságának a zsebéből azt a keservesen megkuporgatott 
pénzecskéjét. 
Százszor feltette már magában ő méltósága, hogy: no, ez az utolsó, többet egy 
krajczárt sem s mégis rá hagyja magát szedetni mindig. De most igazán többé soha, 
soha egy krajczárt se! 
- Tóninak megirhatjátok. 
De valami gyöngédség szállja meg mégis az öreg urat. Ez a Dózsa Kálmán nagyon jó fiu 
lehet. Lám, a hatszáz forintot is becsületesen megküldte. 
- Édes öcsém, ha valami informácziód volna valami ügyben... értesz engem... hát 
neked, de csak neked megteszem, előadhatod. 
Dózsa Kálmán nem meri elhinni, hogy ez a tisztességes öreg ur, a kinek oly kevés a 
szük­séglete, a ki oly összehuzódva él... Nem, nem, hisz az lehetetlen. Bizonyára 
rosszul értette. Az informáczió még nem megvesztegetés. A biró meghallgatja a félnek 
az ügyvédjét, alapos értesülést szerezhet a szőnyegen forgó pörről; ez csak nem 
megvesztegetés? 
De az a pillantás, melylyel az öreg ur szavait kiséri, az nagy kétséget támaszt a 
fiatal ember lelkében. S mikor kimegy az igazságszolgáltatás legfelsőbb palotájából, 
nagyon különös gon­dolatok keringenek a fejében. Hát a pénz minden a világon s 
pénzért minden megszerez­hető? Igazság, becsület, az emberek tisztelete? 
Ott robog el mellette éppen akkor a Hunnia bank vezérigazgatójának a kocsija s a 
monoklis ember buta, önhitt arcza mintha az ő kérdésére látszott volna feleletet 
adni, azt fejezte ki: igen, a pénz minden, a pénz, az a bálvány, melyet mindnyájan 
imádtok, te is, a ki ott hagytad boldog otthonodat s feljöttél ide, hogy gazdag ember 
légy, hatalmas ember légy. Mit szemér­mes­kedel! 
S a mint tovább megy Dózsa Kálmán, ezek a gondolatok kisérik. Pénz, pénz, pénz! Azért 
rohannak az emberek, azért hajlonganak, azért adják el magukat. Nagy hatalom az a 
pénz. 
VI. 
A jogtanácsosság sokáig késett, az ügyvédi irodának is vajmi gyéren akadt 
klientélája, a két fiatal segédnek még bőven maradt ideje körmeit vagdalni; de a 
társadalmi téren rövid idő alatt nagy haladást tettek Dózsáék. 
Már nekik is volt napjok. Szombat esténként megtelt a bájos asszonyka szalonja. Az a 
társaság, mely szerdán Simonéknál volt látható, jórészt megjelent szombaton 
Dózsáéknál is. Ugyanazok a léhütő fiatal urak, ugyanazok a bóbiskoló öreg dámák s 
ugyanazok a nevetgélő és fehér fogaikat mutogató fiatal leányok. Ugyanazok a 
kétesexisztencziáju gavallérok s ugyan­azok az üresfejü asszonyok, kiknek agyveleje 
már régen elpárolgott toilettek és kalap­diszek, csipkék és szalagok 
összeillesztésében. Ugyanaz a vörösképü, hatalmaskodó méltósá­gos asszony, ki végig 
hurczolja három leányát Budapest összes szalonjain s ugyanaz a kopott méltóságos ur, 
ki elvánszorog kopott feleségével mindenüvé, a hová meghivják. Ugyanaz a fiatal 
zeneszerző, a ki kézzel-lábbal kapaszkodnék a dicsőség után. 
A képviselők sem hiányoznak, azok a szalon diszei épp ugy, mint a legyező pálma vagy 
a ficus. Főkép nem hiányozhatik Szováthy Gyula, az a szürke bajuszu, kopasz homloku, 
negyvenöt éves fiatal ember, ki csak tisztességes asszonyoknak udvarol. 
Nem mondja, hogy néha be nem téved az ember az orfeumba vagy a Folies Caprice-ba, 
vagy a Párisi Mulatóba, de ezek csak olyan kis kirándulások, melyekről mindig 
visszatér a tisztes­séges utra. Ha az embernek már nagy leánya van, a ki jövő évben 
kijön a nevelőintézetből, hát olyan életet kell folytatnia, hogy az igazán példás 
legyen. 
És ha itt van egy bájos, naiv asszonyka, a ki most jött föl Arkádiából vagy 
Hidas-Berényből, valóságos pásztorleányka, hát ugy véli Szováthy Gyula, hogy ez éppen 
neki való idill. Az asszonyka oly hiu, a férfi olyan jámbor. 
Ezek nem afféle szédelgők, mint Simonék, a kik mindig zaklatják az embert, majd egy 
váltó­val, majd valami jövedelmes állással, a mi Endrének kellene. Minduntalan van 
annak valami kérni valója. 
- Beszélj, kérlek, a miniszterrel... Beszélj az államtitkárral... Beszélj a királyi 
tábla elnökével... Beszélj ezzel, beszélj azzal... 
Már megunta Szováthy Gyula; de az ember nem szakit oly könnyen a jó barátjával, 
akárhol szedte is föl azt a jó barátot, valami banketon, a hol az ember szerfölött 
fogékony a barátságra, vagy valami kávéházban, vagy Isten tudja hol. Mindegy, az 
ember mégsem szakit vele. A több­rendbeli váltók igen erős kapcsai a barátságnak. 
De különösen nem szakit az ember jó barátjának a feleségével. Az asszonyok 
boszuállók. Okos férfi mindig ugy intézi a dolgot, hogy a nőé maradjon az a dicsőség, 
mintha tuladott volna az emberen. Olyankor még meg is sajnálja a nő. Pár hónap mulva 
bizonyára igy fog szólni hozzá: 
- Szegény barátom, nyugodjék bele abba, a mit már nem lehet megváltoztatni. Látja, 
egyikünk sem tehet arról, ha a sziv kihül. Keressen magának szórakozást. 
De most még harag és méltatlankodás törne ki belőle, ha megtudná, hogy Szováthy Gyula 
komolyan udvarol annak a kis libának. Ha sejtené, hogy az több mint tréfa, a min 
nevetgélnek maguk közt Simonné és udvarlója. 
- Ej, hát csak nem hiszi? - szabadkozik Szováthy Gyula. 
Simonné valóban nem hiszi, hogy ez a Piroska, a ki még öltözködni sem tud sikesen, 
vesze­delmes vetélytárs lehetne. 
- Látta mult szombaton nálunk, hogy volt öltözve, milyen maskara volt? 
Szováthy Gyula persze hogy látta; de neki nem tünt föl oly maskarának, sőt nagyon 
kedves teremtésnek. Csakhogy van annyi esze, hogy ezt a véleményét magának tartja és 
nem nyilvá­nitja. 
- Tudhatná, hogy csak a maga kedvéért járok oda, Lilla, - biztositja barátnéját. 
S a barátné félig-meddig elhiszi, már a mennyire férfinak egyáltalán hinni lehet. 
Fölváltva szerepelnek tehát a szerdák és a szombatok, a Simonék zsurjai és a Dózsáék 
zsurjai s Szováthy Gyula képviselő ur itt is fényeskedik, ott is fényeskedik kopasz 
homlokával, fess smokingjával s nagy befolyásával, melynek hire van, de melyet Simon 
Endre szeretne már egyszer látni. 
Dózsáék nagyon büszkék lehetnek, hogy ilyen nevezetes férfiut barátaik közé 
számithanak; Dózsa Kálmán azonban nem örvend annyira, mint a mennyire örvendenie 
kellene. Nem szereti, hogy ez a Szováthy mindig ott van, de csak magában duzzog. Nem 
szól a feleségének s kénytelen-kelletlen nyájas képet mutat a hatalmas 
képviselőnek. 
Nagy megtiszteltetés az ilyen ismeretlen fiatal ügyvédnek, hogy szerencséje lehet oly 
tekin­télyes férfit üdvözölni házánál, sőt néha még asztalánál is, mert a tekintélyes 
férfi elfogadja a meghivást vacsorára is. 
- Hivd meg, Kálmán, hivd meg, - tanácsolja a fiatal asszonyka az urának. - Ilyen 
ember sokat tehet értünk. 
És tesz is. Jegyeket hoz a képviselőház karzatára, tribün-ülésekről gondoskodik az 
ünnepélyek alkalmára, kiállitás megnyitására, hódoló menetre, hid-fölavatásra, 
mindenüvé, a hol csak látni lehet valamit, meghivókat szerez mindenféle mulatságokra, 
estélyekre, diszülésekre, sőt még a gentry kaszinóba is fölvéteti tagnak Dózsa 
Kálmánt. 
A szerencsétlen fiatal ember nem mer vonakodni. Nem meri azt mondani, hogy nem akar 
tag lenni a gentry kaszinóban, hogy neki semmi köze a gentryhez, ő szegény kálvinista 
papnak a fia, ferblizni sem szokott, csak preferánczozni otthon Berényben a 
járásbiróval meg a tiszte­letes urral. 
A sok meghivót is köszöni, de jobban szeretné, ha kevesebb ünnepélyre és mulatságra 
volnának meghiva, mert mindez rettenetes sokba kerül s borzadva gondol rá, hogy 
mennyi pénzt fölemésztettek már, mióta följöttek a fővárosba. Szegény édes anyja 
küldözi ugyan nekik folyvást a pénzt s arra a hetven holdacskájokra, a mit a 
boldogult nagytiszteletü ur szerzett, ujabb meg ujabb betáblázások kerülnek; de 
világos, hogy ezt nem lehet sokáig igy folytatni, ők is tönkre jutnak, édes anyjuk 
is. 
Mindamellett csak folytatják, mert hiszen a szerencsének egyszer be kell következnie, 
az nagyon természetes, már annyi ismeretséget szereztek, már annyian járnak a 
zsurjaikra és ők annyi helyre járnak. 
- Látod, a mult szerdán már eljöttek Morvayék is, - dicsekszik az asszonyka 
diadalmasan Kálmánnak. - No hát ez csak elég világos? 
Dózsa Kálmán nem érti, hogy miért oly világos ez és mit jelent ez a világosság? 
Az asszonyka hajtogatja a fejecskéjét: 
- Ej Istenem, hogy mit jelent? Hát nem láttad, meddig várakoztattak bennünket? 
Ugyancsak későn jutott eszükbe, hogy látogatásunkat viszonozni is kellene. Bezzeg, 
hogy mentegetőztek most, hogy hivogattak! Hogy ölelgetett Morvayné és hányszor 
elmondott »édes lelkemnek!« Hát ebből csak láthatod, mennyire előre haladtunk s 
milyen állást foglalunk el a társadalom­ban. 
S a kis Dózsáné még egész sereg uri embert s előkelő hölgyet tud fölsorolni, a kik 
mind járnak hozzájuk. Hát erre mit mondhat Kálmán? Még ez sem elég világos? 
Haladnak, nagy lépésekkel haladnak előre. Csak Kálmán nem látja. Ez a megátalkodott 
ember ugy veszi észre, hogy most is csak ott állnak, a hol álltak, mikor feljöttek. 
Kliense most sincs az irodának, csak alig vetődik oda egy-kettő, jogtanácsosság 
sincs, valami zsiros hivatal sincs. 
De Piroska jobban látja, hogy előre mennek. Hogyne mennének? Még otthon is hire van. 
Gratuláló és könyörgő levelek jönnek Berényből, Vámosról. Minthogy az Isten ugy 
fölvitte Dózsáéknak a dolgát, hát ne felejtkezzenek meg az otthon maradtakról. Azok 
is szeretnének ám előre menni. A járásbirósági jegyző albiróságért folyamodott, az 
albiró járásbiró akarna lenni, az adópénztárnok a napokban tölti be negyvenéves 
szolgálati idejét s jól esnék az em­ber­nek öreg korára egy kis elismerés, valami 
Ferencz József rendjel vagy legalább a koronás arany érdemkereszt. 
És mindnyájan Dózsa Kálmánt nógatják: 
- Te kijárhatnád azt, neked könnyü ott fent Pesten. Halljuk, hogy nagy a befolyásod. 
A nevedet is olvassuk az ujságokban a megjelentek közt. Mindenütt ott vagy. Szólj 
értünk egy pár szót. 
S mindegyre sürübben jönnek a könyörgő levelek: 
- Pajtás, az Isten is megáld, ha besegitesz járásbirónak. Az öreget elvitethetnéd 
innen, hogy ne álljon a fiatalabbaknak utjában. Betehetnétek a királyi táblához. 
De Vámosról is vannak ám, kik a királyi táblához kivánkoznak, azokat sem lehet 
elfelejteni. S mindenekfölött nem lehet elfelejteni az embernek a saját apósát. Mert 
az minden héten ir, hol Piroskának, hol Kálmánnak s a leányok is irnak, azok is 
szeretnének feljönni Budapestre, azok is szeretnének résztvenni ebben a vig, boldog 
életben. 
- Milyen jó dolgotok van! - sohajtoznak szegények. 
Még az özvegy nagytiszteletü asszony is azt irja hazulról, hogy örül, hogy olyan jól 
folyik a dolguk. A kamatok miatt ne busuljanak, majd megtakaritja ő azt szépen, ugy 
gazdálkodik, hogy kiteljék és ha még kellene Kálmánéknak ezer forint vagy kettő is, 
hát ad még a takarék­pénztár. 
Mindez viz a kis menyecske malmára: 
- No látod, a mama is azt irja, mindenki azt mondja, milyen jó dolgunk van s hogy 
haladunk előre; hát miért ellenkezel te magad? 
S hizeleg és czirógatja az urát: 
- Most már igazán nem lehet semmi okod aggodalomra. Most már bizonyos, hogy előre 
megyünk. 
VII. 
A promontori villamos vasut sehogy sem bir megszületni. Csak beszélnek róla az 
emberek, beszélnek, de nem történik semmi. Még mindig csak az előkészités stádiumában 
nyavalyog. Simon Endre és érdektársai nem tudnak mit csinálni a konczessziójukkal. 
Nincs hitelök. Az egész érdekszövetség néhány nem igen jó hirben álló ügyvédből s két 
vagy három olyan tőkepénzesből áll, kiknek a tőkéjét nem lehet tudni, hogy voltaképen 
hol van. De kell lenni valahol, mert mindennap láthatja őket az ember kártyázni a 
kávéházban s halommal áll előttük a bankó. 
Szováthy Gyula képviselő csak néma társ. Ő nem akar üzletekben résztvenni, ő megőrzi 
nevének szeplőtlenségét. Nem akarja, hogy neki bármit is szemére vethessenek. 
Barátságból megtette, hogy közbenjárt a miniszternél, de ő azontul nem avatkozik 
semmibe; csak azt kötötte ki, hogy ha Simonék el tudják adni a konczessziót, egy 
negyedrész az övé. 
De Simonék, ugy látszik, a világ végéig sem tudják eladni a konczessziójukat. Jártak 
már kül­földön is, kinálták fünek, fának; de mindenütt elutasitották őket. Igen, ha 
valami tekintélyes budapesti czég résztvenne benne, vagy valami pénzintézet. 
Egy darabig próbálgatták a Hunnia bankkal, értekeztek, alkudoztak. A vezérigazgató 
hajlan­dó­nak mutatkozott. Nagy részvénytársaságot fognak alakitni, a bank résztvesz 
a szindikátus­ban, már a kibocsátás módozatain tanácskoztak. A vezérigazgató 
megjelent a Simonné zsurján, a hol mindenki őt ünnepelte, a háziasszony hizelgésekkel 
halmozta el, Simon Endre hajlongott előtte, mint a Dalai Láma előtt. 
Mind hiába. Azon a fatuskón nem fogott szép szó és hizelgés. És most, miután 
hónapokig huzódott ez az alkudozás, most félbeszakitja a szemtelen. Azt mondja, hogy 
nem lát elég garan­cziát. 
- A bitang zsidó! - szidja kegyetlenül Simon Endre. - Hát nem elég garanczia, ha én 
ott vagyok? 
- Szét kellene robbantani azt az egész Hunnia-bankot - vélik az érdektársak. 
- Vagy magunknak kellene egy bankot fölállitani, egy nagy pénzintézetet. Igen, azt 
kellene. A nagy tőkepénzesek ellen összegyüjteni a kis tőkepénzeseket. Az volna a 
valami. A fillérekből milliókat gyüjteni össze, versenyre kelni azokkal, kik eddig 
markukban tartották a pénzes­zsákok nyitját, legyürni őket. Az igazán nagyszerü 
volna. 
Ha egyszer már ők ülhetnének be igazgatósági tagoknak, felügyelő-bizottsági tagoknak, 
ha ők osztogathatnák a pénzt, a helyett, hogy kunyorálni mennek a váltóikkal, az 
volna a dicső állapot. 
És ha egyszer ott volnának s kezükben volna a pénz, mely hatalom, akkor aztán 
alapithatná­nak részvénytársaságokat, a mennyi tetszik, akkor lenne promontori 
villamos vasut és minden lenne, sörgyárak, téglagyárak, üveggyárak. A százezrek csak 
ugy repülnének be az ablakon. 
Bezzeg vizitelne akkor megint a miniszter és jönnének az államtitkárok s nem kellene 
hiába várni senkire. És jönnének a rendjelek, a kitüntetések. Ő exczellencziáik a 
legnagyobb örömmel látnák, ha ilyen jeles kapaczitás helyet foglalna a 
képviselőházban. 
Igen, ez az utja annak. A kétségbeesett ember, a ki már érezte, hogy sülyed lábai 
alatt a föld, megtalálta a helyes utat, a biztos utat, mely előre vezet. 
Simonné nem tudja, mi lelte a férjét, mikor oly vidáman, fütyörészve haza jön. 
- Nesze egy idézés megint - dobja oda elejébe boszusan az asszony a hivatalos 
iratot. 
Simon Endre meg se nézi. Ismeri már... Jelen kereset tárgyalására s a többi... f. hó 
25-én s a többi... 
- Gyerekség, - nevet jókedvüen. - Mit törődöm én most effélékkel! Nagyszerü eszmém 
van. Mához egy évre palotám lesz, angyalom. 
- Igen, mint ez a mostani házunk, - felel durczásan az asszony. - Bár megvolna az a 
tizen­kétezer forintunk, a mit érte adtunk. Hiszen nem tudjuk annyiért sem eladni, a 
mennyi be van táblázva reá. 
- Sebaj, ha több is rajta az adósság, mint a mennyit ér, - felel a férj, - azért 
mégis házunk van. Háromemeletes házunk van és az hitelt ad az embernek. Miből élnék 
máskép? 
Az asszony vállait vonogatja: 
- De meddig? 
- Meddig? De hiszen most mondtam éppen, hogy mához egy évre már nem itt, hanem az uj 
palotánkban lakunk. Olyan eszmém van, hogy ha az sikerül, nemsokára milliomosok 
leszünk. 
De Simonné nem hisz már az eszmékben. Mióta feljöttek, azóta egyebet sem csinál 
Endre, mint mindig eszméket talál föl, nagy terveket, melyeket egymásután eresztget 
föl a levegőbe, mint az aranyfényü szappanbuborékokat, de nem is tartanak tovább, 
mint a szappanbuboré­kok. 
Simon Endre azonban tudja, hogy most az egyszer sikerülni fog, sikerülnie kell. Ez 
olyan eszme, hogy ehhez foghatót még soha sem talált ki. Ez a Kolumbus tojása. A kis 
embereknek össze kell állni a nagyok ellen; a polgárság jusson egyszer hatalmának 
tudatára. Övék a világ, csak akarni kell. Miért hajlongnának mindig a gazdagok előtt, 
a hatalmasok előtt? Mikor ők is lehetnek gazdagok, hatalmasok. 
A szép kövér asszony eleinte gúnyosan, aztán mindegyre növekvő figyelemmel hallgatja. 
Valóban itt volna az ideje, hogy már egyszer ők jutnának felülre. Milyen fényesek 
lennének akkor az ő zsurjai! A nemzeti szinházban páholyt tartanának, az operában is. 
Saját fogatuk is volna, nem olyan ócska batár két vén gebével, mint Morvayéké, hanem 
fényes, elegáns, olyan lovak, hogy megbámulná mindenki, a merre elhajtatnak az 
utczán. 
- Csak csináljátok hát meg minél előbb, - biztatja most már a férjét. 
Hiszen Simon Endre csinálná is, rajta nem mulik, de mindenféle előleges költségek 
vannak, a hirlapok sem tesznek már semmit a közügyért, meg kell fizetni minden 
reklámot, a polgárság pedig nagyon tartózkodó és fukar, nem akar a zsebébe nyulni, 
mikor pedig az ő érdekéről van szó s itt áll egy lelkes férfi, ki a polgárság 
zászlóját lobogtatja. 
- Szováthyval kellene aláiratni egy váltót, - tanácsolja Simonné. 
Mintha azt már nem próbálta volna meg Endre. De ez a komisz fráter megtagadta. Nagyon 
sajnálja, de most nem irhatja alá. 
- Nem irhatja alá? - csattant föl a szép asszony. - No add csak ide azt a váltót. 
Majd aláiratom én. 
De már ezt még sem engedhette meg Simon Endre. 
- Nem, nem. Előbb megkisértem, hátha ennek a pipogya Dózsának a nevére adnának még 
valamit. Minthogy olyan mamlasz és a maga számára sohasem kér pénzt, hát azt hiszik, 
hogy gazdag. Én nem is tudom, hogy miből élnek? 
Simonné is gondolkozott már ezen. Valami elrejtett pénzüknek kell lenni. Jó volna 
talán őket is bevonni ebbe az uj bankba. 
Persze, hogy jó volna. Be is vonják. Minden embert bevonnak, a ki csak él és mozog a 
föld szinén s kedve van beállni ebbe az óriási vállalatba, mely bank lesz, gyártelep 
lesz, vasut-társaság lesz, biztositó intézet lesz, minden lesz együttesen, a mivel 
csak pénzt lehet szerezni. 
Simon Endre fantáziája erősen működik. Minden második-harmadik nap föltalál egy-egy 
uj üzletágat, a mit még hozzá kell csatolni. Az eszmék, melyekkel milliókat lehet 
keresni, még soha ily sürün nem rajzottak agyában. A bank alapitói szinte szédülnek 
tőle. 
Hát még az egyszerü polgárok! A szatócsok, csizmadiák, asztalosok, mézeskalácsosok, a 
milli­márik a Ferenczvárosban, a józsefvárosi apró háziurak, a kiket értekezletre 
hivnak. Mindegyik látja már a milliókat, a mint egymásra halmozódnak s gurulnak a 
zsebeikbe. 
És mindenki részesülni akar az Isten áldásában. A nagy vállalat hire terjed. 
Mindenfelé arról beszélnek a külvárosi vendéglőkben, kávéházakban, a hová esténként 
befordul a polgárság egy pohár sörre, egy pár tormás virslire, vagy egy 
kapuczinerre. 
Már van pénz az előleges költségekre, ugy hogy kitelik abból egy nagyon szép uj ruha 
is Monaszterlynál a Simon Endréné számára. Az elszámolás ugyis csak utólag 
történik. 
Mennyi »különféle« és mennyi »vegyes kiadás« fog akkor majd előfordulni, melyeknek 
részletezését azonban senki sem kivánja; hiszen mindenki tudhatja, hogy ilyen nagy 
vállalat »különfélék« és »vegyes kiadások« nélkül nem jöhet létre. 
A kocsibérek rovatát sem fogja senki sokalni és senki sem fogja kérdeni, hogy ki 
használta ezt vagy azt a fiákert, Simon Endre-e vagy Simonné ő nagysága? Mert ha már 
egyszer szabad kocsikázásra van joga a férjnek, hát miért ne hajtathatna ki a 
városligetbe, vagy a szinházba, vagy a hová neki tetszik? 
Ugy sem sokáig használják már ezeket a toprongyos bérkocsikat, mert mihelyt megalakul 
a »Polgári általános bank és iparfejlesztő részvénytársaság« s itt lesznek a milliók, 
ő nagysága a saját uri fogatán fog kocsikázni. Csak a milliókat várják. 
A nagy pénzintézetek vezetői gunyosan nézik az egész mozgalmat s nagyon kicsinylőn 
nyilatkoznak felőle. Mit akar a kis tőke? Versenyezni akar a nagy tőkével? 
Nevetséges! A Hunnia bank vezérigazgatója a kezével legyint, mintha egy 
alkalmatlankodó legyet akarna elhajtani. Hess, hess, innen a pénzpiaczról, ez a mi 
birtokunk. 
De a józsefvárosi apró háziurak, a szatócsok, a mesteremberek azt hiszik, hogy már 
egyszer nekik is jó lenne a milliókból valami. Olyan láz szállja meg az embereket, 
mint a mikor a keresztes háboruba indultak a Remete Péter buzditó szavára. Föl, föl! 
Előre! 
Zászlók helyett az aláirási iveket lengetik. Minden korcsmában, minden 
borbélyműhelyben, minden trafikban láthatni egyet. S a ki borotválkozni megy, vagy 
szivart venni, vagy egy spriczczert meginni, az mind aláir. Csak huszonöt forint egy 
részvény s nem kell befizetni, csak öt forintot. 
A meglevő pénzintézetek vezetői nevetnek rajta. Öt forint befizetés! No hiszen 
gyönyörü bank lesz ez, se pénz, se hitel. Egy csoport szédelgő, a kik csak az 
együgyüeket bolondithatják el. 
- Vigyázz, lépre ne ragadj, - figyelmezteti Szováthy Gyula Dózsa Kálmánt. 
De már késő a figyelmeztetés. Dózsa Kálmán már aláirt. Hogyne irt volna alá, mikor 
végre neki is kellene valami jövedelmes állás, Simon Endre pedig jogtanácsosságot, 
igazgató-tagsá­got igér az uj banknál. 
Annyi embernek igéri azonban oda Simon Endre az igazgató-tagságot, a 
jogtanácsosságot, hogy ötven bank is kellene ahhoz, nem egy. Igérheti, felelősség nem 
éri érte; ki tehet arról, hogy a közgyülés máskép határoz? 
Lélekemelő volt az a közgyülés, mely az uj bank megalakulását kimondta. Soha sem 
láttunk még oly hatalmas közgyülést. Zsufolásig megtelt a VIII-ik kerületi polgári 
kör terme. Még a folyosó is tele volt emberekkel. Még a kapu aljában is nagy 
csoportok álltak s lelkesedéstől ragyogó arczczal gratuláltak egymásnak. A polgárság 
demonstrált a pénztőzsérek ellen, a polgárság, mely ezután nem is viszi pénzét az ő 
zsákjaikba, hanem a maga számára akarja megtartani a milliókat. 
Nagyszerű volt látni Simon Endrét az elnöki széken, a közbizalom e fényes 
nyilvánulása közt. Olyan megnyitó beszédet mondott, hogy a sok csizmadia és 
mézeskalácsos örömkönyeket sirt. A polgárság diadala... az általános jólét... a 
demokratikus eszmék megvalósitása a köz­gaz­daság terén... segits magadon és az isten 
is megsegit... 
Viharos éljenektől rengett a terem. Még kint a folyosón is éljeneztek, ámbár azok egy 
szót sem hallottak, de az mindegy, a lelkesedésnek nem kell okvetlen hallania. 
Aztán következett a szavazás a nyomtatott czédulákkal, melyeket már a kapuban kezébe 
nyom­tak mindeniknek, mert a közvéleménynek, bármily fényesen nyilvánuljon is az, 
szük­sége van némi tájékozásra. E nyomatott czédula nélkül például senki sem tudta 
volna, hogy a közbizalom gróf Inséghesy Aladárt jelölte ki az elnöki állásra, a kit 
senki sem ismert s a kit egy vidéki törvényszék irodájában fedezett föl Simon 
Endre. 
Hiszen egy uj bank csak nem alakulhatott meg mágnáselnök nélkül, lett légyen bár az a 
demokratikus eszmék megvalósitására hivatva a közgazdaság terén. Simon Endre tudta, 
hogy mit csinál. Neki mágnás kellett s ilyen mágnás, a ki olcsó és nem hetvenkedik, 
hanem szépen meghuzza magát, mert nem szeretne visszamenni diurnistának ahhoz a 
vidéki törvényszékhez. 
Aztán következnek az igazgatósági tagok: egy miniszteri tanácsos, a ki nagyon 
alázatos és kopott öreg ur, de a ki mégis az igazgatóság méltóságát fogja képviselni, 
a többi csupa jámbor szabó, asztalos, csizmadia, József- és Ferenczvárosi 
háziurak. 
Az ügyvédek dühösek. 
- Ez méltatlanság. Ez kijátszás. Mi segitettünk megalapitani a bankot s most ki 
akarnak hagy­ni minket! 
De a zugolódás beleful a lelkes polgárság éljenzésébe. Simon Endre oly erősen áll, 
mint a Sion hegye. Hiába törlik ki nevét a mérges ügyvédek, óriási többség választja 
meg őt az uj bank vezérigazgatójául. 
Mint valami fejedelem, ugy halad át az éljenzők sorai közt Simon Endre. Nagyon nyájas 
mindenkihez, a ki utjába esik s megrázza Dózsa Kálmánnak is a kezét: 
- Nos, meg vagy elégedve? Lásd, rólad is megemlékeztünk. 
Dózsa Kálmán, a milyen szerény és jó ember, hát megköszöni azt a felügyelő-bizottsági 
pót-tagságot is, a mire megválasztották. Igaz, hogy az messze esik attól, a mit Simon 
Endre neki igért, ez a pót-tagság csak afféle tisztelet, a mivel semmi jövedelem nem 
jár; de Simon Endre megvigasztalja, hogy majd, majd a jövő választáson, akkor 
beviszik az igazgatóságba. Egyéb­ként addig lehet, hogy valamelyik tag a felügyelő 
bizottságból leköszön, vagy meghal, vagy beteg lesz. 
- A fődolog az, hogy megvetetted itt a lábadat. 
Meg, meg, gondolja magában Dózsa Kálmán, de mit ér ez neki? Ha csak ilyen lassan bir 
ő előremenni, akkor száz évig kellene élnie, vagy tán még tovább, hogy valamire 
jusson. 
VIII. 
Az ősz, az ő borongós napjaival, sárguló s lassan hulladozó faleveleivel, különösen 
alkalmas az olyan elmélázó sétálásokra, a milyeneket végez Dózsa Kálmán egy idő óta. 
Szeret magá­nyo­san bolyongani a városligetben, hol legalább szabadon gondolkozhatik, 
a mit otthon nem tehet. Az a négy fal mintha összeszoritaná az agyvelejét is. 
De itt kint, itt érzi, hogy ujra kitágul a feje, a szive, a tüdeje. Hej, ha egy kis 
szabad levegőre hazamehetne, oda a Szamos vidékére! Most megkezdődött a vadkacsázás 
ideje. Milyen felsé­ges dolog volna puskával a vállán barangolni a nádas 
lapályokat. 
Itt a nagy városban elernyed az ember, olyan petyhüdt lesz egész teste, lelke. Nem 
neki való hely ez, érzi; de hát mit csináljon? Hazamenni restel. Nem, nem, még 
látogatóba sem megy, még egy pár napra sem megy. Mit mondana az embereknek, a kik 
kérdezősködnének? Mit mondana az édes anyjának? Nem merne szeme közé nézni. 
Érzi szörnyü gyámoltalanságát s hányja-veti elméjében, hogy miért nem tud boldogulni 
ő is ugy, mint mások? Nem elég eszes? Nem elég szorgalmas? De hiszen többet tanult, 
többet tud, mint tiz ilyen Simon Endre s dolgozni képes volna reggeltől estig, ha 
kell, buzgón, fáradatlan, mig amaz csak kocsikázik, vendégeket fogad és mulatságokon 
jár az esze. Miért megy előre amaz s miért nem bir előre menni ő? 
Mi az a varázskulcs, mely megnyitja a boldogulás utját? Hiszen barátai neki is 
vannak, a kik kezét szorongatják. Szováthy Gyula arról is beszél: 
- Neked be kellene jönnöd a képviselőházba. 
Dózsa Kálmán szerénykedik ugyan, hogy ő a képviselőházba? De magában mégis azt 
gon­dol­ja: miért ne? Ül ott más olyan fiatal ember is mint ő. S ha ilyen hatalmas 
férfi, mint Szováthy Gyula, pártfogása alá venné, bemutatná a főkorifeusoknak, a 
minisztereknek, ajánlaná, támo­gatná, nos ki tudja? Hiszi, hogy becsülettel betöltené 
azt a helyet. Csak a költségek miatt aggódik, honnan vegye? 
Azt azonban csak ugy csinyján hozza elő Szováthynak. Az ember resteli a szegénységét 
emlegetni. Hiszen ha egy pár ezer forintnál nem rugna többre a költség?... 
- Jóformán semmi költség, - biztositja fiatal barátját Szováthy Gyula. Olyan 
kerületet szerzek neked, a mely semmibe sem kerül. A napokban megüresedik a Sárréthy 
Lajos kerülete, kine­ve­zik főispánnak. Az éppen neked való kerület lesz, nem kell 
hozzá sem pénz, sem fáradság. A lábadat lógázva megkaphatod. Ellenzék alig van benne 
mutatónak. Szavaznak mint a parancsolat. 
Dózsa Kálmán kétkedik: vajjon akarják-e majd őt? Egy ismeretlen embert? 
- Hát mit gondolsz: ismernek azok valakit? Csupa szegény tót, a kit behajtanak 
szavazni. Egynéhány falusi jegyző, a kiket a szolgabiró kormányoz. Egypár ügyvéd, a 
kiknek igérsz valamit, királyi táblai biróságot, közjegyzőséget. 
- De hiszen az nem tőlem függ. 
- Ugyan hallgass. Igérni mindent lehet. Néhány plébános is van, a ki kanonok szeretne 
lenni; azoknak megigérheted a vörös övet, azonfelül valami prépost-keresztet is. 
Könnyen megy, a jó szó nem kerül semmibe. 
- De a központ? Vajjon fog-e ajánlani a központ? 
- Azt elvégzem én. Bevezetlek a klubba, bemutatlak a pártelnöknek, beszélek a 
miniszter­elnökkel. Bizd csak reám. 
Alig meri elhinni ezt a nagy szerencsét Dózsa Kálmán. Hát csakugyan egyszer ő reá is 
moso­lyogna a sors? És oly könnyen menne az? 
- No lásd, - örvendez a felesége; - ugy-e igazam volt, hogy feljöttünk? Otthon soha 
sem ért volna téged ilyen szerencse. Lásd, mit tesz az, ha az embernek előkelő 
barátai vannak! 
S nyájasan mosolyog Szováthy Gyulára: 
- Oh, milyen kedves ember ön! 
A képviselő visszamosolyog: 
- Vigyázzon, hátha nem teszem ingyen? 
De ez csak gyöngéd tréfa. Mi lenne egyéb? Szováthy Gyula diszkrét gavallér, a ki nem 
hirte­len­kedik s megvárja a maga idejét, bármily sokáig kell is reá várni. 
Néha már csaknem azt hiszi, hogy itt van az az idő, de mindig arra a tapasztalásra 
jut, hogy még nincs itt. Nincs, még most sincs. Az asszonyka csak a jó barátot akarja 
benne látni, a kivel bizalmaskodni lehet, kezet szorongatni lehet, egy kicsit 
kaczérkodni is, hallgatni az udvarlását s ha már sok, hát nevetve szakitni félbe: 
- Menjen, menjen, maga csak tréfát üz belőlem. 
A képviselő ur esküszik, hogy minden szava szent igaz, érzelmei a legkomolyabbak; de 
az asszonyka még akkor is tréfának veszi: 
- Menjen, ne tréfáljon. 
Mióta szó van a Kálmán képviselőségéről, azóta még gyakrabban látogatja őket Szováthy 
Gyula. Ez aztán a barátság, a hű, igaz barátság. No már legközelebb bemutatja a 
miniszter­elnöknek is Kálmánt. 
De mindig közbejön valami akadály. Ez már igazán boszantó dolog, hogy a jó barát nem 
segithet jó barátján. A Sárréthy kerületét eligérték másnak, odavaló megyebeli 
embernek, a kinek nagy a rokonsága, nagy a befolyása. 
- No de ne félj, lesz még más üres hely is nemsokára. 
Valóban lesz, mert a mulandóság törvénye még a képviselőkre is kiterjed, vagy meghal 
valaki, vagy főispán lesz, vagy egyéb lesz; de az üres helyre mindig akad valaki, a 
kinek nagy a rokonsága, nagy a befolyása vagy Isten tudja mi, csakhogy Dózsa 
Kálmánnak elejébe vág. 
S a mint ott sétálgat a mi barátunk a városliget megritkult lombu fái alatt, a sárga 
levelekkel behintett utakon, ugy látja, mintha az ő reményei is igy hullanának le 
egyenkint s mintha mindegyre bágyadtabb lenne ő is, mint ez az egész őszi természet 
itt körülte. 
Megint egy megüresedő helyről beszélt Szováthy, megint biztatta: no most már 
bizonyos; de Dózsa Kálmán nem hisz már semmi biztatásban. A képviselőség az csak 
káprázat, tünékeny álom, melyre oktalanság volt gondolni. Egy kis hivatal jobb lenne, 
valami szerény állás biztos fizetéssel. Az ember nem élhet csupa reménységből s édes 
anyja kis vagyonkája folyvást fogy, fogy. Igazán lelkiismeretlenség igy kifosztani 
szegényt öreg napjaira. És aztán, ha minden elfogyott, mit csinálnak aztán? 
Ma beszélt már Piroskával is erről; de az nem birja megérteni. Mit csinálnak? Hisz a 
képvi­selőség bizonyos; Szováthy megigérte. Most már igazán bizonyos. 
- Aztán ott a Polgári bank, ott is bejutsz az igazgatóságba a legközelebbi 
választásnál. Én nem értem, hogy mit aggodalmaskodol. 
Nem, ez a higeszü asszonyka soha sem fogja megérteni, hogy mit töpreng Kálmán, mikor 
olyan szépen haladnak előre. Hát nem ebédelt náluk a mult héten gróf Inséghesy 
Aladár? Hát gondolták volna azt otthon Berényben, hogy gróf is fog még járni valaha 
hozzájuk? 
- Hát majd a télen! Még nem is tudod, hogy a karácsonyi bazárban én is elárusitó 
leszek. Ugy bizony. Itt a felszólitó levél. És mennyi mágnáshölgy lesz köztünk. 
Olvasd csak. Itt a névsora azoknak, kik már ajánlkoztak. Látod? 
Dózsa Kálmán láthatta, hogy teljesen hiábavaló Piroskával beszélni. Annak már csak a 
kará­cso­nyi bazáron s a mágnásnőkön jár az esze. Milyen diadal lesz az, ha majd 
otthon Berényben és Vámoson olvasni fogják a lapokból, hogy gróf Keresztury Ákosné és 
Dózsa Kálmánné, vagy pedig gróf Mátyásházy Imréné és Dózsa Kálmánné... szóval: 
valamelyik főrangu grófné és ő... együtt, egy elárusitó bódéban, egy asztalka 
mellett... 
- Te is fogsz tőlem valamit venni, ugy-e Kálmán? No édes Kálmán, csak legalább 
valamit. Tudod, hogy az árva gyermekek javára lesz. És bemutatlak téged Keresztury 
grófnénak vagy Mátyásházy grófnénak, vagy a melyik velem lesz: ez az én haragos, 
aranyos kedves férjem. 
Nem, nem, Piroskával nem lehet beszélni. Nincs pénz? De hiszen Piroska régen ismeri 
már ezt a nótát. Apa is mindig azt mondta, azért mégis volt pénz, mikor kellett, 
bálba is elmentek, majálisra is elmentek, pedig apa mindig sopánkodott, hogy nincs 
pénz. 
- Most már te is kezded? 
Dózsa Kálmán hallgatott. Mit mondhatott volna még? 
- Lásd, Kálmán, gyermekünk sincs, hát mi minek fukarkodnánk? Ha az ember előre akar 
menni a világban, hát nem ülhet otthon a sutra. 
Hiszen majd szaporodik később a jövedelmök. Aztán itt van Flóris bácsi is; az mindig 
előállt, ha megszoritották. Oh, Flóris bácsi nagyon gazdag. Apa azt mondja, hogy 
rengeteg pénze lehet eldugva. És azt mind ők öröklik. 
- No látod, hogy nincs semmi okod azon aggódni, hogy miből élünk meg itt 
Budapesten? 
Itt a magányban azonban, a mint a városliget fái alatt sétál, ujra megszállja a gond 
Dózsa Kálmánt, miből fognak megélni s mi lesz a vége ennek az esztelen életnek? 
IX. 
Bezzeg nincs gondja Simon Endrének. A Polgári Bank virul és gyarapodik. A csizmadia, 
szabó, asztalos igazgatósági tagok egy kukkot sem értenek ugyan az üzlethez, de a 
vezér­igaz­gató sem sokkal többet tud; az ügyek azért mégis csak mennek maguktól. Egy 
sereg hivatal­nok, könyvelő, pénztárnok elvégzi a maga dolgát, az igazgatóságnak 
nincs egyéb teendője, mint aláirni, üléseket tartani s meghallgatni a vezérigazgató 
eszméit. 
Mert eszméi mindig vannak, zseniális eszméi, melyek rémületbe ejtenék ugyan más 
pénzinté­zetek embereit, de a Polgári Bank csizmadiáit és asztalosait csodálatra 
ragadják. A nagy serfőző, melyet tervez, óriási maláta-czukorka gyárral lesz 
egybekötve. Egész Európát innen fogják elárasztani maláta-czukorkákkal, sőt a Keletet 
is, mert ott is vannak köhögős emberek. 
A sörexportra nézve is vannak eszméi. Meg kellene kisérteni a kivitelt Törökországba. 
A korán nem tiltja, csak a borivást. 
A fölállitandó téglagyárat villák épitésével lehetne egybekapcsolni Promontoron, ugy, 
hogy a megmaradt téglát mindjárt fölhasználhatnák. Azokból a villákból aztán utasok 
is kerülnének a villamos vasut számára. Kettős haszon volna. 
De még hármas is, mert a villák körül eperfákat ültethetnének s ez által a 
selyemtenyésztésnek vethetnék meg az alapját Promontoron. 
Selyemtenyésztés, villák épitése, téglagyár, sörkivitel, malátaczukor, mindez 
megzavarja a becsületes iparos polgárok fejét s általános helyeslés közt jelenti ki 
az elnöklő Inséghesy Aladár gróf, hogy az igazgatóság elvben elfogadja a 
vezérigazgató ur inditványait, a részle­tek­ről majd máskor határoznak, de a 
részletekre soha sem kerül a sor, mert mikor arra kerülne, a vezérigazgató urnak már 
akkor ismét uj eszméi vannak, melyek háttérbe szorítják a régieket. A nagy 
iparfejlesztő részvénytársaság egyelőre hát nem csinál egyebet, csak váltókat 
eszkomptál. 
Azt azonban oly mértékben, hogy boldognak, boldogtalannak jut belőle. A régi nagy 
pénz­intézetek emberei csóválják a fejöket s azt mondják rá: 
- Szédelgés. Könnyelmüség. Meg kell buknia. 
De a kis emberek dicsőitik. Ez az ő bankjuk, támogatni kell. S özönlik oda a pénz. A 
szegény emberek mind oda hordják megtakaritott filléreiket. 
A Polgári Bank hatodfél százalékot ad betevőinek, mig a többi pénzintézet csak 
ötödfelet. Hogyne tódulna oda mindenki? 
Hiába kiabálják az irigy versenyző intézetek: 
- Szédelgés. Csalás. Meg fog bukni! 
A jóslat nem teljesül be; az intézet virul. A vezérigazgató folyvást kocsikázik, 
pezsgőzik és mulat, de az intézet azért virul. A grófi elnök is pezsgőzik, kinek 
azelőtt a savanyu vinkó is jó volt. 
A józsef- és ferenczvárosi polgárok kezeiket dörzsölik: mesés osztalékról beszélnek. 
A részvények ára rohamosan emelkedik s a nagy pénzintézetek emberei hiába kiabálják, 
hogy: »szédelgés«, a részvényeket egymás kezéből kapkodja a nagy közönség. Már 
negyven forintot kinálnak a huszonöt forintos részvényekért s holnap vagy holnapután 
megadnak negyvenötöt, a jövő héten talán ötvenet. 
Ez az örvendetes zaj kicsalja odujából Kertész Flóris kuriai biró urat is és 
megemlékezik, hogy neki igen kedves rokonai vannak, a kiket meg kellene egyszer 
látogatni. 
- Kedves Kálmán öcsém, kedves Piroska hugom! - ölelgeti őket az öreg méltóságos 
ur. 
Nem is tudja, hogyan fejezze ki örömét, hogy ilyen friss egészségben láthatja. Már 
régóta készül hozzájuk: 
- De tudjátok, az ilyen öreg ember soha sem ura az idejének. Egyszer a lábát 
hasogatja a csuz, máskor a gyomrával van baja. Azután az a tömérdek dolog, az embert 
megölik a munkával. 
- Miért nem tetszik nyugalomba vonulni? - biztatják Dózsáék. 
- Nyugalomba? - jajgat az öreg. - Édes Istenem! Hogy él meg az ember akkor? Hej, 
nagyon szükmarkuan osztogatják azt a kis penziót. Aztán, édes gyermekeim, az ember 
szeretne a rokonain is egy kicsit segitni. 
Az öreg méltóságos ur csupa rokoni szeretet most. Majd a Kálmán kezét, majd a 
Piroskáét szorongatja. 
- Az ilyen öreg embernek már csak az az öröme, ha a rokonainak valami javára 
lehet. 
Megvallja, hogy van egy kis megtakaritott pénzecskéje. Nem sok, de hát mégis 
valamicske. Ha nem kéregettek volna tőle mindig a rokonok, hát több is lehetne. 
- S annak mind ti vennétek a hasznát, édes gyermekeim, hisz idővel minden reátok 
marad. Az ilyen öreg ember ugy sem él már sokáig. 
Hát azt a kis pénzecskéjét szeretné jól befektetni s minthogy hallotta, hogy az ő 
Kálmán öcscse szintén valami nagy ember annál az uj banknál, hát arra kérné, ha 
lehetne talán kéz alatt olcsóbban is hozzájutni olyan részvényekhez... 
Dózsa Kálmán nem érti: 
- Hogy tetszik azt gondolni, hogy kéz alatt? 
- No hát ugy, édes öcsém, hogy az igazgatóság a fiókjában levőkből juttatna nekem 
egy­néhány darabot. A te pártfogásoddal azt ki lehetne vinni. 
Dózsa Kálmán még most sem érti. 
- Ej, ej, édes öcsém - magyarázza az öreg ur - előttem nem kell titkolódzni. Tudom én 
azt, hogy minden uj részvénytársaságnak marad egy csomó részvénye, a mely jegyezve is 
van, meg nincs is, s a melyet akkorára tartogatnak, mikor majd az ára felszökött. Hát 
abból kérnék én, édes öcsém. 
Dózsa Kálmán megzavarodva hallgatja az öreg ur fölvilágositását, mert igazán nem 
tudja, hogy nálok is fordult-e elő ilyen manipuláczió. De az öreg másra magyarázza s 
könyörögni kezd: 
- No hát csak nem tagadod meg pártfogásodat ettől a szegény öreg Flóris bácsitól? 
Meg­mondhatod az igazgatóságban, hogy egy magasállásu birói személy, a nevemet nem 
szüksé­ges megmondani... nem akarom, az emberek mindjárt rosszat gondolnak... csak 
annyit mondj: egy magasállásu birói személy óhajtana néhány darabot. 
A magasállásu birói személy emlegetése nagy hatást gyakorolt a vezérigazgatóra. Egy 
darabig azon gondolkozott, hogy talán ingyen kellene átengedni annak a magasállásu 
birói személy­nek a részvényeket, az ember nem tudja, nem veheti-e valamikor hasznát? 
De aztán jobban meggondolta. Nem akarná kompromittálni magát. 
- Hát mondd meg annak a magasállásu urnak, - jelentette ki Dózsa Kálmánnak, - hogy öt 
forinttal olcsóbban adjuk neki. Hány részvényt parancsol? 
- Hát van még részvény? - csodálkozott Dózsa Kálmán. 
Simon Endre nevetett: 
- Hát persze hogy van, te naiv ember! A szatócsoknak és a csizmadiáknak csak a szájok 
járt; a részvényeknek fele is megmaradt. De én tudtam, hogy csak egyszer induljon meg 
az áradat, hát nő az perczről perczre. Most már hatalmasan vitorlázunk a tengeren. A 
bank legalább száz­ezer forintot nyer csak ezen a manipuláczión. Olyan osztalékot 
adunk, hogy az emberek­nek szemök-szájok eláll. Nekem legalább huszezer forint 
tantiéme jut. Nektek is, a felügyelő­bizottságnak, tisztességes jutalmat szavaztatunk 
meg a közgyüléssel. 
Dózsa Kálmán ámult, bámult: 
- De hogy történhetett ez? Hiszen semmit sem tudtunk róla. 
- Természetes, hogy nem tudtatok, - kaczagott Simon Endre: - csak a holnapi ülésen 
szándé­kozom előterjeszteni a dolgot az igazgatóságnak. Remélem, hogy 
helybenhagyják. 
Dózsa Kálmán egyik csodálkozásból a másikba esett: 
- Hiszen ez szabályellenes... ez... ez... 
- Nagyon jól tudom. De ha én orrotokra kötöttem volna a dolgot mindjárt eleinte, hát 
a ti lelkiismeretetek tiltakozott volna, a csizmadiák megrémültek volna, a részvények 
lesülyed­nek, a betétek elmaradnak s azóta már vége volna ennek az egész nagy 
vállalatnak, mint egy szappanbuboréknak, mely az első érintésre szétpattant. 
X. 
A »Polgári Bank« igazgatósági ülésén nagy lelkesedéssel vették tudomásul a 
vezérigazgató ur előterjesztését. A helyeslés, a kellemes meglepetés és csodálat 
moraja zúgott végig a zöld asztal körül. Az elnöklő nemes gróf meleg szavakkal 
fejezte ki az igazgatóság köszönetét. Az igazgatósági tagok, a csizmadiák, asztalosok 
arcza ragyogott az örömtől s alig fértek meg a bőrükben. 
Csak az egyik ügyvéd a felügyelő-bizottságból emelt óvást az ilyen manipulácziók 
ellen s bejelentette kilépését. Hangos pisszegés fogadta ezt a kijelentést. 
- Lépjen ki. Nagyon jól van. Nem is ide való. 
Mindjárt betöltötték helyét a póttaggal, Dózsa Kálmánnal. 
- Látod? - mondta örvendezve a kis menyecske. 
De Dózsa Kálmánnak ugy rémlik, mintha nem nagy okuk volna az örvendezésre. Nem mer 
nyiltan szólni, de magában megvallja, hogy azt a manipulácziót ő sem helyeselheti. 
Hátha rosszul ütött volna ki? S hátha készit még Simon Endre több ilyen zseniális 
meglepetést is a bank igazgatóságának? S ők felelősek azért, a mit az a vakmerő ember 
elkövet. 
Semmikép sem tud megnyugodni Dózsa Kálmán s ugy érzi, mintha folyton meg-megujuló 
aggodalmat vett volna most a nyakába, de édes Istenem, ő is előre akar menni már 
egyszer s neki is jól esnék egy kis jövedelem és ha a többiek nem aggódnak, hát miért 
aggódjék oly nagyon ő? 
Látja, hogy a siker előtt meghajolnak az emberek s a Simonék szalonja soha sem volt 
oly látogatott, mint most. Nagyon tekintélyes férfiak jelennek meg ott, kiket eddig 
nem lehetett látni s egy szerdán este megjelennek ott Morvayék is, a szigoru erkölcsü 
Morvayék. 
Mindkét részről igen szives és barátságos volt ez a találkozás. Morvay Samu a régi 
időket emlegette: 
- Tudod még, pajtás? 
Diákköri csinyeket elevenitnek föl, már a mennyire oly komoly férfiunál, ki ifju 
korában is a rendes élet példányképe volt, csinyekről szó lehet. 
Vámoson jártak iskolába mindketten, csakhogy Morvay Samu néhány osztálylyal feljebb s 
nagy fiatal ember volt már, mikor Simon Endre még csak kis diák. De most elenyészett 
a kor­különbség s ugy tünik föl nekik, mintha egészen együtt élték volna át 
ifjuságukat, a legben­sőbb barátságban. Annyi régi dologra emlékeznek: 
- Tudod még? 
- Hogyne? Hát te? 
Igy folyik köztük a beszélgetés, csak arra nem emlékszik már Morvay Samu, a mit 
néhány hónap előtt mondott, mikor ebbe a szóba foglalta össze véleményét Simon Endre 
felől: 
- A szédelgő! 
S Morvayné is oly szives Simonnéhoz: 
- Igazán, ugy örülök, hogy ismét láthatlak, Lilla. 
A mire Simonné mondhatná ugyan: 
- Ezt az örömet megszerezhetted volna magadnak, lelkem, már régóta. 
De nem mondja, csak azt lesi, vajjon mi a szándékuk, mert hogy ok nélkül jöttek volna 
ide Morvayék, azt nem hiszi. S alig várja, hogy mikor a vendégek mind elmennek, 
megkérdez­hesse a férjétől: 
- No, mi kell azoknak a kapzsiaknak? 
Hogy mi kell, azt még nem tudhatni; de hogy valami kell, azt sejthetik Simonék. 
- Talán egy igazgatósági tagság a jövő választáskor, - véli Simon Endre. 
Mert már nagyon sokan vannak, kiknek igazgatósági tagság kellene a Polgári Banknál, 
igen tekintélyes férfiak, képviselők, bankárok, nevezetes pénzügyi kapaczitások. 
A Hunnia bank vezérigazgatójával is találkozott Simon Endre a napokban s az karon 
fogta és kedves kollégának szólitotta. Még a kocsijával is megkinálta. 
- Nem tetszik beülni? Elviszem, a hová készült. 
A tőzsde előtt történt ez a találkozás, egész sereg ott ácsorgó ember láthatta. Egy 
kis szivaros boltból jöttek ki, hová mind a két nagy férfi betért néha, hogy néhány 
havannát vásároljon s az ott áruló csinos szőke trafikos kisasszonynak megcsipkedje 
az állát. 
Mikor karonfogva kiléptek, Simon Endre intett a kocsisának s oly csinos fogat állt 
elő, hogy a Hunnia bank vezérigazgatója megbámulhatta. 
- Kedves kolléga, - szólt akkor Simon Endre, - nekem legyen szerencsém. Hová 
vigyem? 
Egy kocsiban távozott a két vezérigazgató s a tőzsde apró-cseprő népsége, mely mindig 
ott ácsorog az utczán, áhitatosan tekintett utánok, de főkép a Polgári Bank 
vezérigazgatója után: 
- Nagyszerü ember! Zseniális fej! 
A Hunnia bank vezérigazgatója pedig igy szólt a kocsiban: 
- Támogassuk egymást, kedves kolléga. 
Már akkor a Polgári Bank részvényeit ötvenkét forintjával vették. Hallatlan 
áremelkedés! És ilyen gyorsan. 
Kertész Flóris kuriai biró urnak ugyancsak sietnie kellett. Először száz darabot 
vett, de két nap mulva visszatért: 
- Kedves Kálmán öcsém, még egy kis pénzecském volna, azon is szeretnék Polgári 
Bank­részvényt venni, de a multkori áron, édes öcsém. 
- Nem tudom... 
- No nekem, édes öcsém, - könyörgött az öreg. - Hiszen annyi, mintha magatoknak 
vennétek. Ugy is ti öröklitek. 
- Hát mennyit? 
- Három-négyszáz darabocskát, - szólt az öreg ur habozva. 
Nyilván félt, hogy a rokonság közt hire fut, mennyi sok pénze van. Ezek a Kálmánék 
ugyan jóravaló derék emberek, ezek nem kérnek, sőt megadják még azt is, a mit Tóni 
kért; de a többi! Ha azok megtudják, főkép Tóni? 
- Édes öcsém, - rimánkodott Kálmánnak, - Igérjétek meg, hogy ez a dolog köztünk 
marad. Egy léleknek sem szabad arról tudni. Piroska, el ne árulj. Kezetekbe van 
letéve az életem. Nagy veszedelem fenyeget. Ki sem mondhatom nektek, hogy milyen nagy 
veszedelem. Többet ne kérdezzetek, most nem mondhatok többet. Senkinek... értitek?... 
senkinek se szóljatok. Apátoknak se. Különösen neki ne. 
Miután erre nézve megnyugtatást nyert, ujra visszatért arra, hogy hány részvény 
kellene: 
- Mondjuk, hogy ötszáz. Lehet hat is. Még talán annyi pénzecskét össze birok szedni, 
ha a jó barátaimtól kéregetek. De ha hét lesz, azt sem bánom. Nem bánom. Majd 
valahogy azt is csak előteremtem... ámbár keservesen, de előteremtem. 
Még egy darabig habozott, ne menjen-e tovább? De aztán azt gondolta, hogy már most is 
messzebb ment, mint kellett volna. Ha ezektől a Kálmánéktól kiszivárog valami, hát 
akkor neki vége. Többé holta napjáig le nem rázhatja a nyakáról a hugait meg a 
sógorait. Hát még Tónit! Lenyuzzák a bőrét a rokonok. 
- Kálmán öcsém, - kezdi hát ujra a könyörgést, - te is Piroska, az Istenre kérlek, ne 
szóljatok senkinek. 
Azok nem tudják, hogy miért remeg ugy az öreg ur. Talán attól fél, hogy gyanus 
forrásunak fogják tartani azt a sok pénzt? Meglehet. Kálmánnak az informácziók jutnak 
eszébe, de hallgat s nagyon megsajnálja az öreget, midőn a veritéket törülgeti 
homlokáról. 
Szavokat adják ünnepélyesen, hogy senkinek sem fognak szólni. 
- Kálmán, - szólalt meg Piroska, mikor Flóris bácsi eltávozott, - ha olyan sokat 
lehet nyerni azokon a ti részvényeiteken, miért nem veszünk mi is egynéhány 
százat? 
- De hol vegyük rá a pénzt? - válaszolt a férj. 
Az asszonyka hamar készen volt a felelettel: 
- Hát gondolom, a mama, ha irnánk neki... 
- Nem, anyámtól nem lehet többet kérni, - szakitotta félbe Kálmán. - Már addig a 
határig mentünk, a meddig nem lett volna szabad menni. 
- De hát miért? - csodálkozott az asszonyka. - Hiszen most nem azért kérnénk, hogy 
elköltsük, hanem, hogy nyerjünk rajta. Hát micsoda oktalanság ez, Kálmán? Minden 
ember nyer ezeken a részvényeken, csak mi ne nyerjünk? 
- Az édes anyám utolsó maradék vagyonát nem koczkáztathatjuk, Piroska - szólt a 
férj. 
- Hát ki mondja, hogy koczkáztatnánk? Hiszen te magad legjobban tudod, mennyit lehet 
nyerni. Benne vagy. Hát miért nem akarod? 
- Megmondtam, hogy miért, - válaszolt Kálmán. 
De Piroska nem értette, csak azt látta, hogy férje valami megmagyarázhatatlan 
makacsságból elszalaszt egy kedvező alkalmat, hol sok-sok ezret lehetne nyerni. 
Megkisérti hát előbb hizel­géssel hatni reá: 
- Édes Kálmán, lásd, oly szépen kérlek... Az én kedvemért, Kálmán... És a mama is 
örülne rajta, ha nyernénk, elhiheted... Majd irok én a mamának, Kálmán, ha te nem 
akarsz... Jó lesz, édes Kálmán? 
De a férj hajthatatlan maradt: 
- Ne irj. Nem akarom. 
Akkor daczoskodással próbálja. Elforditja fejét és egész nap nem szól Kálmánhoz. De 
az sem ér semmit. Kálmán ebben az egy dologban nem enged. 
Ő nem látja oly biztosnak azt a nagy nyereséget, neki kétségei vannak, a szerencse 
válto­zan­dó, meg is fordulhat; de mindezt hiába magyarázná bármeddig Piroskának. 
Piroska soha meg nem értené, soha el nem hinné. Csak hagyja hát duzzogni az 
asszonykát, mig majd magától lecsöndesedik. 
Minden további szó olaj volna most a tüzre. Legjobb hallgatni. 
XI. 
Néhány nap elmult duzzogásban. A kis menyecske, ki máskor oly szeretetreméltó volt, 
mint valami kedves, vidám, csicsergő madárka, most olyan lett, mintha szárnyát 
szegték volna; busan, durczásan hallgatott. Ha férje szólt hozzá, alig felelt rá. 
Ugy viselte magát, mint a kin méltatlanul nagy sérelem esett. Mikor ő oly okos és 
hasznos tanácscsal állt elő, Kálmán akkor oly konokul ellenszegült az ő jó 
tanácsának. Hát nem annyi ez, mintha azt mondta volna: menj te ostoba, nem értesz te 
ahhoz! 
Persze, hogy nem ért. A nők semmihez sem értenek. Csak a férfiak a bölcsek. Ők a 
teremtés urai. Már Kálmán is olyan lesz, mint a többi. 
Eddig még hallgatott a szép szóra. Ha valamit megmagyarázott Piroska: látod, édes 
Kálmán, igy meg ugy... hát mindig föl lehetett őt világositani. Hiszen a Budapestre 
feljövetel sem ment könnyen, akkor is sokáig kellett beszélni: 
- Látod, édes Kálmán. 
De végre csak megértette, hogy az ő javára van, a mit Piroska mond. Most azonban 
semmikép sem érti meg. Hiába próbálja Piroska daczoskodással, egy kis sirással is. 
Kálmán ugy tesz, mintha nem venné észre a könyeket a szemében. Némán, lesütött fejjel 
ülnek egymás mellett az asztalnál, csak néha-néha kandikál át a kis menyecske 
férjére: mi lelte ezt a Kálmánt? Hát igazán nem akar engedni? 
Még javában tart a duzzogás, mikor egyszer csak oda cseppen közéjök Kertész Antal 
törvény­széki biró ur Vámosról: 
- No gyerekek, itt vagyok. 
Addig-addig irogatta, hogy jön, mig egyszer most már igazán eljött. Látja, hogy az a 
Flóris semmit sem csinál, ez a Kálmán sem csinál semmit, már neki magának kell 
mozogni, ha előre akar jutni. Levélirással semmire sem megy az ember. 
No de most, hogy itt van, nem nyugszik addig, mig ki nem járja, hogy a királyi 
táblához ki­nevezzék, mert az égbekiáltó igazságtalanság, hogy ő még mindig Vámoson 
van, másokat pedig, fiatalabbakat, sokkal fiatalabbakat már régen fölhoztak. 
Persze, mert azok utána járhattak, azok megtehették, de ő nem mozdulhatott ki 
hazulról, nem telt uti költségre, a sok gyerek fölemésztette azt a kis fizetést, 
Flóris pedig mindig olyan czudar fösvény volt, ha pénzt kértek tőle s csak nagy 
szükség idején lehetett kisajtolni belőle valamit. 
Most azonban, hogy a leánya idefent lakik, most már Kertész Antal is utána járhat, 
mint más, ő is zaklathatja a befolyásos férfiakat, ő is jelentkezhetik audiencziára a 
miniszter ő exczellen­cziájánál, ajánlhatja magát a táblai elnök ő méltóságának 
kegyes pártfogásába. Nógathatja a vejét is: 
- Te is mozogj egy kicsit. 
Kergeti egyik képviselőhöz, majd a másikhoz: 
- Beszélj ezzel. Beszélj azzal. 
Élelmes ember, kinek a szeme mindenütt ott van. Igazán csoda, hogy nem birt előbbre 
jutni s Vámoson megfeneklett. De hát mikor az embernek egy rakás gyerek a nyakán, 
három leány belőle, a kiket bálokra kell hordani, egyet már férjhez is kell adni és 
folyvást eviczkélni a takarék­pénztártól Háj Fülöphöz, Háj Fülöptől Flóris bácsihoz, 
nem csoda, ha abban telt el az idő. Hiszen lehetett volna ő csak idefent 
Budapesten. 
- Gyámoltalanok vagytok, gyerekek, hogy nem tudjátok jobban fölhasználni a 
szerencsét, - oktatja Piroskát. 
- Igaz, apa, ugy van, - felelte lánggal-lobbal Piroska. 
No legalább kiöntheti atyja előtt panaszát. Elmondja, hogy most milyen fényesen 
mosolyogna reájuk a szerencse, mennyit nyerhetnének, csak Kálmán akarná. 
- Akarni kell neki, teringettét! - jelenti ki a nagylelkü apa. - Micsoda bolondság 
az, eltolni magától a szerencsét! 
Reá is támad a vejére: 
- No Kálmán, ezt nem vártam volna tőled. 
Két tüz közé szoritva, Dózsa Kálmán még mindig védelmezi magát, de az após nem 
kétel­kedik, hogy végre mégis kapitulálni fog. 
- Csak nem kell nagyon erőltetni a dolgot, - adja leányának a bölcs tanácsot. - Bizd 
csak reám. Kezeskedem, hogy meglesz. 
És Piroska elhiszi. Látta otthon, hogy apa ennél sokkal nehezebb dolgokat is 
keresztül vitt, mikor Háj Fülöp esküdözött, hogy tovább nem vár, be fogja perelni a 
váltót, aztán mégis várt, sőt uj váltóra pénzt is adott s félig boszankodva, félig 
nevetve jelentette ki: 
- Igazán, a tekintetes urnak ördöge van, hogy az embereknek muszáj megtenni, a mit a 
tekin­te­tes ur akar. 
Aztán Flóris bácsi, hányszor megirta Flóris bácsi, hozzá többé ne forduljanak, ő egy 
krajczárt sem küld többé, aztán mégis küldött. 
Oh, ha apa akar valamit, annak meg kell lenni. Ő mindig tudja a módját. 
- Csak bizd reám, leányom, - hunyorgat a szemével. - De most ne durczáskodjatok. 
Eredj és öleld meg szépen az uradat. 
Kertész Antal boldog, hogy helyreállithatta a családi békét. 
- Igy la, igy szeretlek látni benneteket. 
A jó apának legfőbb gondja gyermekei boldogsága. Igazán a gondviselés vezette őt ide 
éppen ebben a válságos perczben, a mikor jó tanácscsal kell szolgálni nekik. 
No, a jó tanács az sohasem hiányzott nála, csak egyebet ne akarjanak tőle. Most is 
ellátja őket mindennemü jó tanácscsal. Hogy kell a virágos bort megtisztitani, hogy 
kell a dinnyét télire eltenni, hogy lehet a czipőbőrt puhává és tartóssá tenni, igen 
jó és olcsó tintakészités módjával is szolgál. 
Mert ez a derék férfi mindent tud, a törvényt, a házi dolgokat, a gazdasszonykodást, 
a pincze­kezelést, az órák reperálását s az elhelyezhetetlennek látszó váltók 
elhelyezését. Csodálatos, hogy ennyi tudománynyal nem birt előre vergődni. 
De most, most előre kell jutni neki is. Még Flóris bácsit is kizavarja odujából s 
belekapasz­ko­dik. El kell vele menni az öregnek a táblai elnökhöz, a 
tanácselnökökhöz. Hiába mérgelődik. 
- Hagyj már nekem békét! 
Szováthy Gyulát is lefoglalja. Hiszen ez nagyszerü, hogy Kálmánéknak ilyen jóbarátjok 
van. Ha ő ezt tudta volna, már régen feljött volna. 
- Miért nem irtátok meg? Ilyen testi-lelki jóbarát ez kincses bánya. Ezzel már előre 
mehetni. Főkép... 
No de ezt csak ugy titokban sugja meg Piroskának! 
- Te ez az ember halálosan szerelmes beléd. Látom a szeme forgásáról. 
Piroska elpirul egészen a homloka tetejéig s a szive is megdobban, ugy megijed. De 
nevetés­sel akarja elütni a dolgot: 
- Ugyan, édes apa, miket beszél! 
- Miket beszélek? Hát a mit látok, édes leányom, - dörzsöli a kezeit a törvényszéki 
biró. 
Neki ez éppen kapóra jön: 
- Azt mondom, Piroska, hogy ezt az embert ugy forgathatod az ujjaid körül, mint egy 
czérna­szálat. Látom én, a mit látok. Bizd csak reám. Apád vagyok, nem adok rossz 
tanácsot. De nem volna eszünk, ha ezt az embert föl nem használnók. 
- Apa, ne beszéljen ilyeneket, mert igazán megharagszom, - tiltakozott Piroska. 
De mikor haragudott már meg azért egy szép asszony, ha megtudja, hogy valaki 
szerelmes belé? Különben is tudja már félig-meddig, nem volt neki egészen ujság, 
csakhogy idáig nem tekintette ő valami nagyon komolynak a Szováthy udvarlását. Ej, 
hisz a férfiak ugy szokták, egy kis bókolás, egy kis hizelgés, semmi egyéb. 
Néha ugyan már kissé terhére volt ez az állandó udvarlás, de másrészről tetszett 
neki, hogy ilyen tekintélyes és már nem fiatal, ember ugy bókol neki, ugy forgolódik 
körülte. Nem is bánta, ha kissé irigykedik reá a többi asszony, különösen 
Simonné. 
Mindez azonban csak olyan ártatlan kaczérkodás volt idáig, csak olyan hiu, játszi 
enyelgés. 
- Higyje el, apa, hogy én nem adtam rá semmi okot... 
- Nem, nem, te kis bohó, - nyugtatja meg az atyja; - hogy tehetnék föl rólad valami 
rosszat? Szó sincs arról, kis pipiském. 
- Jobban fogok vigyázni magamra ezután, - igéri a fiatal asszony, - nem fogadom el 
Szováthyt, ha Kálmán nincs itthon. Hidegebb leszek. 
- Az kellene még! - szakitja félbe ijedten a törvényszéki biró. - Sőt inkább. Hát mi 
rossz van abban, ha te melegen fogadod? Jó barátotok s szegény apád ügyén is 
lendithet valamit. Beszélhetnél vele az én dolgomról. 
- De apa... - szabadkozik Piroska. 
- Nem látom be, hogy miért ne beszélhetnél? Ha gavallér, hát tudni fogja, hogy mi a 
köteles­sége, ha egy szép asszony kér tőle valamit. 
Hát hiszen, ha a gavallérság csak annyiból áll, hogy az ember megigérjen mindent, a 
mit tőle kérnek, Szováthy Gyula azt szivesen megtette. Megszokta már, hogy még többet 
is igér, mint a mennyit kérnek. A kérőnek az jól esik s az érdemes képviselő urnak 
semmibe sem kerül. 
Beszélni fog az igazságügyminiszterrel, beszélni fog az államtitkárral, beszélni fog 
a királyi tábla elnökével. Minden követ meg fog mozditani. 
Kikérdez minden adatot s pontosan följegyez. Hány éve szolgál már Kertész Antal? Hány 
éve, hogy törvényszéki biró? Hányadik a rangsorban? 
Meleg kézszoritások köszönik a képviselő ur szivességét. Azt a napbarnitott, csontos 
férfi kezet elengedné a képviselő ur; de azt a puha, gyöngéd női kezecskét hosszasan 
tartja kezébe fogva, aztán ajkaihoz nyomja s még azután sem ereszti el. 
- Magáért mindent, - susogja szerelmesen, - még életemet is. 
A fiatal asszony irul-pirul, de nem meri kezét visszavonni, sőt még mosolyog is. 
Édes Istenem, hisz egy kis mosolygás nem nagy ár azért, ha előre tolhatja atyját, 
előre tolhatja férjét. És az apa is biztatja a szemeivel, mintha csak azt akarná 
mondani: 
- Nyájasabban, még nyájasabban, édes leányom! 
XII. 
Már két hete, hogy itt fenn jár-kél Kertész Antal törvényszéki biró ur és egyre 
zaklatja a nagy­méltóságu és méltóságos urakat, valamint a nagyságos urakat is, a hol 
csak egy iczi-piczi befolyást sejt. Már szinte félnek a méltóságos és nagyságos urak 
ettől a piros-pozsgás vidéki uri embertől. A miniszter ő nagyméltósága idegesen huzza 
össze szemöldökeit, mikor ujra be­lépni látja. Hiszen már a mult héten is itt volt 
audienczián; mit akar megint? 
De azért nyájas arczot mutat a kegyelmes ur, mert ezuttal nem maga jön az a vidéki 
törvény­széki biró, hanem Szováthy Gyula képviselő kiséri, ki melegen ajánlja ő 
exczellencziája pártfogásába. 
- Mi a manó? - gondolja magában ő exczellencziája, - valami nevezetes embernek kell 
lenni, hogy Szováthy jön vele, a ki nem szokott eljönni, csak ha a maga számára van 
valami kérni valója. 
Ő exczellencziája nem tudja, hogy mit gondoljon? Valami nagy befolyásu párttag lehet 
ott a vidéken, valami afféle helyi nagyság, a ki iránt különös figyelemmel kell 
lenni. Szováthy nem hozhatta volna máskép ide, a finom, ravasz Szováthy, ki csupa 
igéretekkel szokta lerázni magáról a választóit. 
És ez az ember még csak nem is az ő választója, egészen más megyéből való. Ő 
exczellen­cziája nem érti, igazán nem érti. Mert a mit Szováthy Gyula beszél az 
érdemről, mely ő nagyméltósága igazságszeretetétől várja jutalmát, az lári-fári. Száz 
érdemes férfi is fordulhat Szováthy Gyulához a nélkül, hogy a kisujját is 
megmozditaná értök, csak egyetlenegyért is. 
Bizonyos, hogy valami fontos személynek kell lenni. Ő exczellencziája nagyon kegyes 
tehát, még le is ülteti a folyamodót, kérdezősködik a jövő képviselőválasztás 
kilátásairól az ő vidékén s kezet nyujt neki, mikor távozik. 
- No, gyerekek, most már azt hiszem, hogy igazán feljövünk mindenestől, - dicsekszik 
a vejének, a leányának. 
Kitünő jó kedve szottyan. Hangosan lármáz és egyre koczintgat az ebédnél. 
- Tudtam én azt, hogy csak mozogni kell s előre mehet az ember. Hej, ha tiz évvel 
ezelőtt feljöhettem volna, most már talán a királyi tábla elnöke lehetnék! Hej, ha 
nem ragadtam volna le Vámoson! 
No most kipótolja, mert most ugyancsak mozog és jár az emberek nyakára. Szováthy 
Gyula bujik előle, mert nem elég, hogy a miniszterhez elhurczolta, most már hurczolni 
kellene mindenfelé. 
Fölkeresi Morvay Samut is, Simon Endrééket is. Hátha azok is tehetnének érte 
valamit? 
Bámulja a Simonék fényes lakását. Micsoda termek! Micsoda pompa! Micsoda herczegi 
lakás! Okos ember ez az Endre, a pénz többet ér a rangnál. A királyi táblai biróság 
mellett is csak tengődés lesz az élet, mig ez a Simon Endre fényben, dusgazdagságban 
uszik. 
Megfordul az elméjében: hátha ő is próbálkoznék a pénzügyi téren? De ahhoz egy kis 
pénz is kellene, a mi átkozottul szüken van neki, ámbár Flóristól kicsikart a vén 
fukartól kétszáz forintot, többet nem lehetett. De mit kezdhetni kétszáz 
forinttal? 
Piroskáéknak azonban nem szabad elszalasztani a jó szerencsét. 
- Beszélek én magam a nászasszonynyal, - ajánlkozik leányának a gondos apa, miután 
látja, hogy Kálmánnal nem lehet okosan beszélni. 
El is megy Berénybe s olyan szivrehatón beszél az özvegy tiszteletesnével, hogy annak 
könyek gyülnek a szemébe: 
- Már a mi életünknek csak egy öröme lehet, kedves nászasszonyom, a gyermekeink 
boldog­sága. 
Az özvegy nagytiszteletü asszony fejével integet. Bizony csak az. Jól mondja a 
nász-ura: csak gyermekeik boldogsága. 
Az érdemes törvényszéki biró akkor előadta, hogyan lehetne gyermekeik boldogságát 
meg­alapitani. 
- Igaz, hogy némi áldozattal járna; de hiszen nem vagyunk-e mi minden áldozatra 
készek gyermekeinkért? 
A biró urnak könnyű volt az áldozatkészség; de a nagytiszteletü asszonynak aggodalmai 
voltak. A nagytiszteletü asszony nem igen bizott a papirokban, a föld mégis csak 
föld, azt nem lehet elfujni, az megmarad. A boldogult ura is igy vélekedett. Azért 
szerezték ezt a kis földecskét. 
- De ha nász uram azt hiszi, hogy a gyermekek javáért talán jobb volna amugy és 
nagyon sokat nyerhetnének, ha pénz volna most a kezökben... 
- Nagyon sokat, - biztositotta a törvényszéki biró nászasszonyát. - Simonék herczegi 
módon élnek abból, a mit nyertek. Miért ne éljenek igy Kálmánék is? 
A nagytiszteletü asszony sohajtott. A földtől nehezen esett mégis megválni. A 
földtől, melyet lassacskán, darabonként szereztek. Először azt a tizennégy holdat a 
tóházi dülőben. Még élénken emlékezik rá, mily örömmel sétáltak ki a boldogult 
urával, mikor először mentek megnézni azt a földet s mily büszkék voltak, mikor 
leolvasták érte a pénzt az asztalra az öreg Nagy Jánosnak s az öreg azt mondta: 
- Jó áldott föld az, nagytiszteletü uram, tartsa meg azt még az unokájának az unokája 
is. Én sem adnék túl rajta, ha nem volnék ilyen öreg, meg aztán nem kellene a pénz a 
fiamnak; de, tetszik tudni, ahhoz az ő mesterségéhez sok pénz kell, mert ő nem akar 
ilyen szegény asztalos maradni, mint jó magam, a ki csak reparálgatok az uraknak és 
tulipános ládákat meg nyoszo­lyákat csinálgatok a parasztoknak. Hát bizony ez a világ 
sora, nagytiszteletü uram, az öregek hátra, a fiatalok előre! 
És azok a szavak oly élénken hangzanak vissza most a tiszteletesné asszony 
emlékezetében, mintha csak most mondta volna az öreg Nagy János. Az öregek hátra, a 
fiatalok előre! Ugy van, ugy van. És neki is tul kell adni a földjén, mint az öreg 
Nagy Jánosnak, mert az ő fiának is pénz kell, hogy boldoguljon. 
Kertész Antal törvényszéki biró urnak reményén fölül sikerült közbenjárása. Ő csak 
azt akarta, hogy nászasszonya vegyen föl ujabb kölcsönt a takarékpénztártól, az 
özvegy papné azonban elhatározta, hogy mindent elad, még a házat is, a szép nagy 
kőházat, elég lesz neki a kisebbik ház, a nádfödeles, ő abban ellakhatik öreg 
napjaira, egy kis zöldséges kert is van hozzá, meg egy hold luczernás, az elég 
takarmányt ad a tehén számára, tej, vaj lesz, baromfi lesz, majd csak eléldegél 
valahogy. Mi kell egy öreg asszonynak? 
A törvényszéki biró kissé meghökkent, de nem tett ellenvetést. Hiszen minél több a 
pénz, annál jobb. Aztán ha Kálmánék olyan herczegi módban fognak élni, jut abból a 
Kálmán édes anyjának is. 
Egy aggodalma azonban még mindig volt a biró urnak: mit mond mindehhez Kálmán, ha 
megtudja? Legokosabb volna titokban tartani előtte az egész dolgot. Még 
ellenszegülhet s elrontja az egészet. Elég lesz neki majd csak akkor szólni, mikor a 
részvényeket megvették, mikor itt lesz a nagy nyereség s csak zsebre kell vágni a sok 
pénzt. 
Kertész Antal a markába nevet. Milyen meglepetés lesz az! Milyen diadal! 
A nagytiszteletü asszonyt nem nehéz rábeszélni. Az ő gyöngéd szive könnyen hajlik az 
effélére. Meg kell kimélni Kálmánt, mert a milyen jó fiu, ő nem engedné, hogy anyja 
igy megfoszsza magát mindenétől. 
Persze, persze, hogy nem engedné. A nagytiszteletü asszony ismeri az ő fiát. Dehogy 
engedné Kálmán! Ha milliókat lehetne nyerni, akkor sem. 
- No de megcsináljuk mi azt ketten, igaz-e, nász uram? - mosolyog az anya, a kinek 
édes az áldozat, ha fiáért teheti. 
Megcsinálják hát ketten. A házra, a földre rögtön akad vevő s Kertész Antal 
fölutazhat a sok pénzzel Budapestre. Megveszi a Polgári Bank részvényeit is 
titokban. 
Már akkor ötvenöt forintért adják darabját, de azt mondják, hogy nemsokára hetven is 
lesz, nyolczvan is lesz, talán száz is lesz, mert olyan osztalékot még sohasem látott 
a világ, a milyet a Polgári Bank fog adni részvényeseinek. A mérleg bámulatos 
nyereséget fog kimutatni. 
- No lányom, - szólt Kertész Antal, - ugy-e, hogy apád csak gondoskodik rólad. 
XIII. 
- Tisztelt közgyülés! 
Alig mondta ki az első szót az elnöklő gróf, már mennydörgő éljenek szakitották 
félbe. És mennydörgő éljenek kisérték ő méltóságának minden szavát, valamint az 
igazgatósági jelentés és a mérleg fölolvasását mindvégig. 
A lelkesedés tomboló vihar alakjában tört ki a Polgári Bank közgyülésén. Az éljenzés 
zajában egy szót sem lehetett érteni az egész igazgatósági jelentésből. De nem is 
volt rá szükség; elég volt annyit tudni, hogy az igazgatóság minden huszonöt forintos 
névértékű részvény után tizenöt forint osztalékot javasol kiosztatni. Ezt aztán 
minden ember megértette. 
Viharos éljenzések közt hagyta helyben a közgyülés az igazgatóság minden 
javaslatát. 
Huszezer forint tantiéme az igazgatóságnak; huszezer forint rendkivüli jutalom a 
vezérigazga­tó­nak a fényes eredményért; ezerötszáz-ezerötszáz forint a 
felügyelő-bizottság tagjainak egyen­ként. 
Dózsa Kálmán álmélkodva hallgatta. Ezerötszáz forint neki is. Hát csakugyan igaz? 
Csak­ugyan rendben van minden? S azok az óriási összegek, melyektől szédült a feje, 
mind helye­sek, pontosak? 
Az utolsó perczig mindig kétségek gyötörték. Látta az üzleti könyvekből a 
kimutatásokat, nem tagadhatta, ugy volt, aláirta ő maga is, ott a neve a mérleg 
alatt; de oly hihetetlennek tünt föl neki mégis ez az óriási nyereség. 
Tudta, hogy honnan származott, tisztán és világosan állt előtte minden; mégis attól 
félt, hátha valami még sincs ugy? Hátha valami váratlan fölfedezés halomra dönti ezt 
az egészet? 
De meg kellett nyugodnia, semmi sem történt, minden rendben volt; nyugodt 
lelkiismerettel fölvehette ő is az ezerötszáz forintját. A tomboló lelkesedés azonban 
nem birta őt magával ragadni, valami aggodalomféle még mindig maradt szivében. 
Mikor a közgyülés riadó éljenzés közt egyhangulag ujra megválasztotta az igazgatóság 
s a felügyelő-bizottság tagjait, Dózsa Kálmánt olyan szorongó érzés fogta el. Nem 
tudott örülni ujra megválasztásának. Pedig az a másfél ezer forint bizony jól esnék 
neki megint és Simon Endre azt mondja: 
- Nem másfél, hanem háromezer is lesz a jövő évben, meglátod. Nagyszerü eszmém 
van. 
De most még nem áll elő a nagyszerü eszméjével, majd csak később, majd annak 
idején. 
- A dicső ember! A zseniális fej! - magasztalják a részvényesek. 
S majd agyonnyomják, ugy ölelné mindenki, ugy szorongatná a kezét mindenki. Az 
utczán, a merre kocsija elrobog, kalapjaikat emelgetik az emberek s a kapuk aljában 
állók mutogatják egymásnak: az ő! A polgárság bálványa. Még a nők is utána nézegetnek 
az ablakból: 
- Az ő! 
Ő, a nagy ember, kit most már nemcsak a Józsefváros, a Ferenczváros, a Terézváros 
apró polgársága bámul, hanem pénzügyi tekintélyek is elismerik, hogy: 
- Ritka fináncz lángész. 
Még mindig akad azonban egy-két pénzügyi nagyhatalmasság, a ki azt mondja: 
- Szédelgő. 
S fejöket csóválják a Polgári Bank fényes osztalékára. Az nem szolid nyereség. 
De akármit morog egy-két nagy-pénzintézeti mufti a Lipótvárosban, árnyereség csak 
nyereség azért, tiszta, világos nyereség. A csizmadiák, szatócsok, asztalosok, a 
Polgári Bank érdemes igazgatói kifeszitik a mellöket. Nagy dolog az, a mit ők 
csináltak. 
- Azt csinálják meg a zsidók, ha tudják. 
Az elnök-gróf büszkén fölemelt fejjel sétál a Váczi-utczában s fényes pártikról 
álmodozik. Valami dusgazdag kalmárleányt fog elvenni, kinálgatják már neki a 
szenzálok. 
A nemes gróf most már teljesen gavallér. Lóversenyekre jár s az orfeumban 
ismeretséget kötött különböző angol és franczia énekes hölgyekkel. Már váltói is 
vannak forgalomban. Hogyne? Oly előkelő gavallérnak szivesen hitelez akárki s vehet 
föl pénzt, ha tetszik, a saját bankjában is. Csak egy szót kell szólni s rögtön 
kérdezik: 
- Mennyit parancsol? 
Még váltót sem kell irnia, csak egy kis bont, egy darabka papirosra, hogy száz 
forint, kétszáz forint, ötszáz forint s a pénztárnok mély hajlongások közt 
kifizeti. 
Egészen bele szokott már ebbe az uri életbe. Senki sem mondaná, hogy hat évig körmölt 
az irodákban, eleinte egy forint napidijért s nagyon boldog volt, mikor rendes 
irnokká kinevezték hatszáz forint fizetéssel. 
Hatszáz forint! Mi az? Mosolyogva gondol rá a nemes gróf. De legörömestebb nem is 
gondol rá, mert az czudar idő volt s nagyon kopott állapotban lézengett ott a gróf ur 
abban a kis vidéki városban. 
Ma egyszerre is kiad hatszáz forintot egy brilliántos ékszerért, melylyel az angol 
énekes kis­asszonynak kedveskedik. De miért ne tegye? Annyi a pénze mint a 
pelyva. 
És az igazgatóság többi tagja is mind ugy érzi, hogy annyi a pénzük, mint a pelyva. 
Csakhogy azok az egyszerü polgár emberek nem kötnek ismeretséget sem angol, sem 
franczia énekes hölgyekkel, legfeljebb a törzs kávéházukban lesznek kissé bőkezübbek 
s eljátszanak egy forintot vagy kettőt, hogy a kucsébertől egy skatulya datolyát vagy 
czukros mandulát nyer­jenek a kasszakisasszony számára, a feleségeiknek és 
leányaiknak pedig egy selyemruhával, meg egy arany karpereczczel többet vesznek. 
Az a kopott feketeruhás méltóságos asszony is, kinek a férje Isten tudja hogy jutott 
az igaz­gatóságba, ujdonatuj fekete selyem ruhát kap, a méltóságos ur is vesz magának 
uj ingeket, egész tuczatot, a méltóságos asszony gyöngyeit és arany lánczát kiváltják 
a zálogházból, háromszáz forintot pedig betesznek a takarékpénztárba. A többi elmegy 
a fiu adósságaira s valószinü, hogy még az a háromszáz forint is el fog uszni a 
takarékpénztárból, ugyancsak a drágalátos ifju ur kiszabaditására, ki bizonyosan 
megint belekeveredik valami ujabb hinárba. 
Hangos az öröm az egész Józsefvárosban, Terézvárosban, Ferenczvárosban, mindenütt, 
hová a kisiparosok, szatócsok, trafikosok haza viszik a nagy osztalékot. Beköltözik a 
boldogság az egyszerű polgárcsaládok lakásaiba, a szemek ragyognak, az ajkak 
beszédessé válnak, az egész család elmegy vacsorálni a sörházba vagy valamelyik 
vendéglői kerti helyiségbe, hol liba­pecsenyét rendelnek s annyi pohár sört 
elfogyasztanak, hogy mindnyájan ugy fölfuvódnak, mint a duda. 
A szomszéd asztaloknál is csupa jókedvü polgár családokat látnak, kik szintén 
söröznek és libapecsenyét esznek s örvendeznek a nagy osztaléknak. 
A gyermekek még Dobos-tortát szeretnének a libapecsenye után -, de a takarékos anyák 
elné­mit­ják őket: 
- Csitt! Hallgassatok. Hát még mi nem kéne nektek? 
De a nagylelkü apák nem sajnálják a pénzt, a melyet oly könnyen nyerhetni a Polgári 
Bank­nál, s már csöngetnek a pinczérnek: 
- Dobos-tortát. 
A vendéglős maga is jókedvüen jár-kel a vendégei közt a zöld léczekkel körülkeritett 
kerti helyiségben, a két csenevész akáczfácska alatt s elégedetten lóbálja lefityegő 
nagy arany óralánczát. Ő is jól járt a Polgári Bank részvényeivel. Az Isten tartsa 
meg és virágoztassa azt a derék bankot. 
Igy hinti szét a Polgári Bank mindenfelé áldásthozó sugarait, mint a nap, mely fényt 
és mele­get ad mindnyájunknak. 
Milyen szerencse Dózsa Kálmánnak az a másfél ezer forint, melyet oly könnyű szerrel 
keresett mint felügyelő-bizottsági tag. Hát még milyen szerencse, mikor felesége 
mosolygó arczczal leolvas az asztalra kilenczezer forintot. 
Csaknem kővé mered a bámulástól a tömérdek pénz láttára Dózsa Kálmán s alig bir 
dadogni: 
- Mi az? 
Vidáman nevetve felel az asszonyka: 
- Ez a mi nyereségünk? 
- Honnan? 
- Honnan? Hát az osztalék a részvényeinkre. 
- De hiszen az csak háromszáz forint. 
Az asszonyka egészen rózsaszin az örömtől, ugy nevet a férje meglepetésén. 
- Persze, persze, annyi volna, ha én nem gondoskodtam volna. Mert te nem akartad. 
Látod, milyen jó, ha asszony is van a háznál? 
De Dózsa Kálmán még akkor sem érti, meg kell neki magyarázni, hogy: 
- Eladtuk a földet meg a házat. 
- Az anyámét? - riad Kálmán a feleségére. 
Hangja oly fölháborodott, arcza olyan ijesztő, hogy az asszonyka abba hagyja a 
mosolygást s megdöbbenve néz férjére. 
Nem ilyen eredményt várt ő s teljességgel nem érti, hogy mi lelte a férjét. A 
helyett, hogy a nyakába borulna s csókok közt hálálkodnék, még talán szemrehányást 
akar neki tenni? Milyen fenyegetve kiáltott reá, mintha valami rosszat cselekedtek 
volna azzal, hogy eladták a házat meg földet. 
- Hát anyád adta el, nem én, - szólt az asszonyka vállat vonva; - az övé volt, nem az 
enyém. 
- Te vetted rá. 
Az asszonyka duzzogva félreült. 
- Én vettem rá. Nos aztán? Talán oly gazdagok vagyunk, hogy arra a kilenczezer 
forintra, a mit évenként nyerhetnénk, nincs szükségünk? Hát dobd ki az ablakon. 
XIV. 
Az ezreseket nem dobja ám ki az ember az ablakon, főkép, ha holmi kis adósságai 
vannak itt-ott, a miket fizetgetni kell; de erősen föltette magában Dózsa Kálmán, 
hogy a részvényeket eladja s hogyha lehet, visszavásárolja édes anyjának a földet, 
vagy ha nem lehet, hát biztosabb helyre fekteti be azt a pénzt. 
Mert a Polgári Bankban a fényes siker daczára sem bizott. Ez a nagy nyereség csak a 
részvények eladásából folyt be, most azonban már nincs több eladni való részvény, hát 
miből lesz a nyereség? 
- Miből? - mosolyog arra az együgyü kérdésre Simon Endre. 
A zseniális férfinak ismét van valami nagyszerü eszméje. Egyelőre még titok, de 
annyit mondhat, hogy sikere még fényesebb lesz, mint a mult évinek, csodás lesz, 
óriási lesz. 
Egyébként eladni való részvény is van még egy kevés. A ki venni akar, siessen. 
Napról-napra emelkedik az árfolyam. Most már nyolczvan forintért adják. 
S tódulnak az emberek, hogy vásároljanak. Polgári Bank, csak Polgári Bank kell 
mindenki­nek. A tőzsde nagy matadorjai óvatosak és nem akarnak hallani sem a Polgári 
Bank rész­vényeiről, de a kisebb tőkepénzesek mind csak azon kapkodnak. 
És az a csodálatos, hogy ámbár senki sem akarja eladni a maga részvényeit, mégis 
mindig van eladó részvény. Honnan? Talán maga a bank vásárol és ujra elad, hogy 
fölverje a részvények árát? Valami effélét sejtenek. 
De a vásárlás nemcsak a tőzsdén folyik, folyik az uton-utfélen, mindenfelé. A ki csak 
venni megy az apró bankárok boltjaiba, az mind Polgári Bank részvényt akar. 
Flóris bácsi is előczammog: 
- Nem lehetne még jutányos áron kapni egynéhány részvényt, édes öcsém? 
Jutányos áron bizony nem, mert már nyolczvankét forint darabja, de Simon Endre 
nyolczvan­ért szolgál vele ő méltóságának barátságból. 
Most itt volna az ideje eladni az övét is, gondolta magában Dózsa Kálmán. De még 
mindig várt. Maga sem tudta, mire várt. Simon Endre arról beszélt ugyan, hogy száz 
forintra, sőt még feljebb kell emelkedni a részvényeknek; de Dózsa Kálmán nem bizott 
abban. Mindamellett csak várt, várt. 
Mikor az ember egyszer olyan óriási nyereséget huzott, nem könnyen mond le róla, 
bármily erősen elhatározta, hogy azokat a részvényeket el kell adni. 
Aztán a feleségével is összeütközése volt már a miatt. Az apósa is irkál neki és 
oktatja: 
- No, csak az kellene még, hogy olyan oktalanságot cselekedjetek. Inkább vegyetek még 
hozzá. 
És az édes anyja is azt irja: 
- Velem, édes fiam, ne gondolj. Nekem semmi bajom, nektek meg ugy jó, a hogy van. El 
ne taszitsátok magatoktól a szerencsét, édes fiam. 
A fiatal asszony duzzogva tekint férjére. Igen, igen, ez a gyámoltalan ember kész 
volna eltaszitani a szerencsét. Mindig ilyen volt. Azért nem tudtak soha igazán előre 
menni. Ösztö­kélni kellett mindig, nógatni kellett s mindig afféle aggodalmai voltak: 
jaj, ez nem jó lesz, az nem jó lesz. 
De Piroska nem engedi, hogy ilyen együgyü aggodalmak miatt eljátszszák a 
szerencséjüket. Micsoda őrültség volna kilencz-tizezer forint évi jövedelemről 
lemondani? És ugyan miért? Még csak az okát sem tudja megmondani Kálmán. 
Hiszen nem mondhatja el, hogy a bank, melynek ő is egyik felügyelő-bizottsági tagja, 
nem biztos. Nem mondhatja el, hogy minden perczben fél, nem történik-e valami ujabb 
vakmerő szédelgés, a mi egyszer balul is üthet ki. Nem mondhatja el mindazokat az 
aggodalmakat, melyek gyötrik s melyek közt folyvást haboz: ne köszönjön-e le a 
banknál elfoglalt állásáról? 
De nem köszön le, csak magában tépelődik. Hiszen még mindig lesz rá ideje, ha valami 
gyanus dolgot észrevesz. 
A részvényeket is eladhatja akkor. Most még nem kell attól félni, hogy az árfolyam 
sülyed, még mindig emelkedőben van. Nyolczvannégy. Nyolczvanöt. Lázban ég a közönség. 
Hajrá! Még feljebb! Még feljebb! 
S a részvények árfolyamával együtt emelkedik Simon Endre is. 
- Látod, arról vehetnél követendő példát, - inti vejét Kertész Antal kir. 
törvényszéki biró. 
S Piroska is ugy véli, hogy valóban arról vehetne Kálmán példát. Ha az ember maga nem 
iparkodik előre, hát semmire sem jut. Piroska megteszi, a mit tehet, de Kálmán is 
mozogjon már. 
Nemsokára itt lesznek az általános választások. Egy kerületet bizonyára kaphatna, ha 
nem volna olyan tehetetlen. Most már pénzük is van, ha éppen költeni kell, azt is 
megtehetik. 
Szeretne Szováthyval beszélni, az szólhatna a miniszterelnökkel; de mióta apa ide 
fent járt a királyi tábla dolgában, azóta nem mer Piroska oly bizalmas lenni 
Szováthyval. Megzavarodik, ha egyedül marad vele s nem szereti hallgatni, a mit 
beszél. Ne gondolja Szováthy, hogy ő afféle asszony, mint Simonné, ő becsületes 
asszony. 
De azért csak türi, hogy Szováthy szorongassa a kezét, hogy bizalmaskodjék vele, hogy 
szerel­mes szavakat susogjon neki. Hiszen mit csináljon? Apa még nincs kinevezve a 
királyi táblához s Kálmánt be kellene segiteni a képviselőházba. Nem lehet olyan 
befolyásos ember­nek, mint Szováthy, megmondani, hogy ne szemtelenkedjék. 
Sőt még mosolyogni is kell, nyájaskodni is kell vele. Nem lehet neki azt mondani: 
- Ne jőjjön hozzánk oly gyakran, ne kisérgessen ide meg oda, mert az embereknek már 
feltü­nik. És ha szerelmes, hát tartsa azt titokban s ne sugdossa minden perczben a 
fülembe. 
De legyen csak egyszer rendben a Kálmán dolga meg az apa dolga, majd megmondja akkor 
Piroska Szováthynak. 
Akkor majd máskép beszél vele, most azonban a képviselőség furja a kis menyecske 
fejét, a ki mindenkép előre akarná tolni ezt a gyámoltalan urát, ámbár Kálmán igazán 
nem érdemli meg tőle, hogy annyit fárad érte. 
Most is jön, megy, vizitel mindenfelé, csakhogy egy kerületet kaparitson a férjének. 
Szováthyt is bizgatja: 
- No, a mit annyiszor megigért. 
Szováthy Gyula nevetve kérdezi: 
- Hát maga mit igér nekem viszont? 
A szép asszony semmit sem igér. De ajkainak mosolygása, szemeinek pillantása az mind 
igéret. 
- Hát lesz kerület Kálmán számára? 
- Lesz, lesz, - biztositja Szováthy Gyula. 
De Dózsáné nem hisz már neki oly könnyen: 
- Maga mindig csak igérgeti. Hát miért nem mutatja be már egyszer igazán a 
miniszter­elnöknek? Miért nem viszi el a körbe? 
- Elviszem, bemutatom, - igéri Szováthy. 
A körben szokatlanul sok az ember s nagy a sürgés-forgás. Az országgyülés vége felé 
jár s pár nap mulva bezárják. A képviselő urak ott hagyják a kártyaasztalokat és 
zsibongva vesznek körül egy-egy főmatadort. Sokan vannak idegenek is a vidékről, 
főispánok, pártelnökök, képviselőségre áhitozó uri emberek. 
Szováthy bemutatja fiatal barátját a kör elnökének, ki melegen megrázza a kezét. Ma 
nagyon sok meleg kézszoritást váltott már az elnök ur. Buzditani kell a párt 
hiveit. 
A miniszterelnök is kezet fog a bemutatott párttaggal, de ő nagyméltóságának a 
figyelme annyira igénybe volt véve már ma és annyira kifáradt, hogy alig tudja, kivel 
fogott kezet. 
- Igen, igen, - bólint nyájasan ő nagyméltósága, - csak méltóztassék majd a 
végrehajtó bizott­ságnál jelentkezni. 
A kegyelmes urnak nem igen illik bele keretébe az uj képviselőjelölt. Nagyon csöndes 
és félénk fiatal embernek látszik. Nem tudja, hogy az ilyeneknek mi hasznát vehetné a 
párt. De gazdag ember lehet, mert Szováthy ajánlja s a kegyelmes ur azt gondolja, el 
lehetne küldeni valami olyan kerületbe, a hol sok pénz kell s a hol nem igen van 
kilátás. 
A szerény, félénk fiatal ember nem sejti, hogy ő nagyméltósága mikép akar gondoskodni 
róla, de nagy reményeket nem visz magával innen a körből. Dölyfös uri emberekkel és 
nagyon alázatos uri emberekkel találkozik ott, kik egyformán gyanakodó pillantásokat 
vetnek reá. Megint egy betolakodó? 
Lassan bandukolva megy haza a járókelő tömeggel sürün ellepett utczákon. A gyönyörü 
nyári est kicsalta az embereket a szobáikból s itt hullámzanak mind. Minden 
lépten-nyomon beleütközik az ember valakibe. A lámpák rezgő világa élénkszinü nyári 
ruhákon siklik át. Nevetgélés, zsibongás, ruhák suhogása, kocsik robogása, 
szakadatlan zaj tölti be a levegőt. Folytonos kavargása ez a tömegnek, melynek, ugy 
látszik, mintha soha sem lenne vége. És ez emberáradatban oly rettenetesen egyedül 
érzi magát Dózsa Kálmán, mint még eddig soha. 
Gondolatai haza szállnak, hol most a kis mezőváros utczáin nincs senki, csak a nagy 
por, mit a hazatérő tehéncsorda fölvert; de bent valamelyik udvarban, a nagy eperfa 
alatt vagy a kert­ben vadszőlővel befutott lugasban, jól ismert barátságos arczok 
vennék most körül, egyszerü emberek, a kik megelégszenek sorsukkal s nem törnek 
előre. A járásbiró már belenyugodott, hogy jobb itt neki, minek menne ő máshová. Az 
adópénztárnok is lemondott a koronás arany érdemkeresztről. Minek az neki? Csöndesen 
szivják a pipájukat és kvaterkáznak. 
Dózsa Kálmán oda vágyik vissza közéjök. Érzi, hogy ő oda való, oda abba a csöndes 
életbe, hol nem kell tolongni, egymást taszigálni s versenyt futni bizonytalan czél 
felé. Miért nem szakitja végét ennek a hajszának s miért nem tér vissza oda 
közéjük? 
XV. 
Nagy volt az öröm a homok-berényi kaszinóban, mikor olvasták a képviselőjelöltek 
névsora közt a Dózsa Kálmán nevét. 
A tiszteletes ur fedezte föl először s oda nyujtotta a lapot az adópénztárnoknak. 
- Ezt tessék elolvasni, Károly bácsi. Ezt itt la. 
S az ujjával is megmutatta, hogy hol. 
Az adópénztárnok megtörülgette zsebkendőjével a pápaszemét, mert ezt a czudar apró 
betüt nagyon nehezen tudja olvasni. Nem is érti, hogy miért nem nyomtatják ezeket az 
ujságokat olyan betükkel, hogy minden becsületes ember olvashatná. Már meg kéne 
egyszer irni azt a szerkesztőknek. 
- Jó, jó, - hagyja helyben a tiszteletes ur; - de már most tessék hát olvasni. 
Összebujnak mind, a hányán csak ott vannak a kaszinóban: a járásbiró, az albiró, az 
aljegyző, Kis Pista az ügyvéd, a Héthársy gróf kasznárja s ugy olvassák a nagy hirt. 
Dózsa Kálmán képviselőjelölt. 
- Hol? hol? - kiabál a kasznár meg az aljegyző, a kik hátrább estek s nem láttak 
jól. 
- A bikkfalvi kerületben - világositja föl őket a tiszteletes ur. 
- Hol az Isten csodájában lehet az? - tudakolja a kasznár, a ki nem igen jártas a 
geográfiában. 
De a többi sem nagyon tudja. A tiszteletes ugy véli, hogy valahol a Dunán tul. De 
mindegy. Csakhogy jelölt, az a fő. 
- Lesz öröme az édes anyjának, - szólt a járásbiró. 
Mennek is mindjárt azzal a hirrel az özvegy nagytiszteletü asszonyhoz. Képviselő lesz 
Kálmán! Tudja-e már? 
Az öregasszony nem tudja, csak most hallja az uraktól s a váratlan nagy öröm könyet 
csal szemébe. Az ő fia képviselő. Hát édes Istenem, csakugyan olyan szerencse éri? De 
meg is érdemli, áldott jó fiu volt mindig. 
- Meg az, megérdemli, - erősitik mindnyájan. 
- De miért nem itthon, a mi kerületünkben? - kérdezi az adótárnok, a kinek megint a 
koronás arany érdemkereszt kezd motoszkálni a fejében. 
Ha Kálmán képviselő lesz, csak megszerezheti neki. 
- Az ám, - mondja rá a többi is, - miért nem nálunk? 
De ha még tegnap mondta volna nekik valaki, hogy föl kellene léptetni a homok-berényi 
kerületben Dózsa Kálmánt, elbámultak volna. S ő maga is hogy elbámult volna, ha 
valaki azt mondja neki, hogy próbálkozzék meg otthon a berényi kerületben, hol a 
képviselő mindig a régi nagybirtokos, törzsökös nemzetségekből került ki, a Dernőyek, 
a Ramocsayak, a Korláthok közül. Micsoda vakmerőség lett volna, hogy egy egyszerü 
kálvinista papnak a fia betolakodjék az ő örökségükbe? 
Most azonban egyszerre más szemmel kezdik nézni a dolgot. Ejnye, ejnye, bizony kár, 
hogy nem az ő kerületükben lépett föl Kálmán. No de hát igy is jó. Mindegy, csak 
képviselő legyen, nem fog ő elfelejtkezni a régi barátairól. 
Csupa lelkesedéssel lett tele az egész berényi intelligenczia. Meg is iszszák 
mindjárt az áldo­mását. Üdvözlő táviratot is küldenek Dózsa Kálmánnak. Az 
adópénztárnok oda akarja tenni: »Nagyságos Dózsa Kálmánnak«, mert képviselőknek 
nagyságos czim dukál, de lebeszélik róla valahogy nagynehezen, táviratban nem 
szokás. 
Mig a jó barátok otthon lelkesednek és dicsőitő pohárköszöntőkkel ünneplik távol levő 
barátokat, Kálmán azalatt leutazik a kerületébe. 
A vasutnál lovasbandérium várja, tizenkét parasztlegény s az a nagyszakállas ur, a ki 
már Budapesten a küldöttség vezetője volt, fogadja itt is az üdvözlő beszéddel. 
Hatalmas fehér kakastoll leng a kalapjánál s mikor karját kinyujtja és »a nép 
ezrei«-re mutat, kik »örömtől repeső szivvel« várták szeretett képviselőjelöltjüket, 
ugy áll ott, mint Neptunus, a tengerek istene, a ki kezének egy intésével vihart 
támaszt és vihart csillapit tetszése szerint. 
Most a lelkesedés viharos kitörésének kellett volna következni. A tizenkét szál 
parasztlegény a lóháton kurjongat is, a hogy tőle kitelik, de a többi ott ácsorgó 
kevés nép nagyon csöndesen viseli magát. Az asszonyok, gyerekek bámészkodnak, a 
férfiak egykedvüen pipáznak. Egyik-másik oda szól foghegyről a lovas legényekhez: 
- Te Jancsi, Jóska, Palkó, vigyázzatok, el ne ragadjon a paripátok. 
Arra nevetés támad. A banderisták mérgelődnek. Lassan czammognak alattok a fáradt 
igás lovak, a mint kettesével sorakoznak. Nem lesz valami nagyon fényes 
diszmenet. 
De egy szép négyes-fogat áll a kijáratnál. Sujtásos kocsis, libériás inas. A nagy 
szakállas szónok karon fogja a képviselőjelöltet. 
- Erre, nagyságos uram, erre tessék. 
S beülteti a hintóba. Aztán ő maga is helyet foglal mellette. Öt vagy hat paraszt 
szekér jön még utánuk, mindegyiken egy-egy zászló s rajta a fölirás: » Éljen Dózsa 
Kálmán!« 
Az emberek a szekereken lóbálják a zászlókat s éljeneznek hozzá; de a többi 
bámészkodó nép csak hallgat. 
A nagyszakállas uri ember mentegeti őket: 
- Nem rossz nép ez, kérem, meg lehetne ezt nyerni, csak... tetszik már engem 
érteni? 
Nem akar világosabban nyilatkozni; a kocsis, inas is meghallhatná, de ennyiből csak 
meg­ért­heti a jelölt. Az meg is érti, de nem felel, csak lehangolva hátradől a hintó 
kényelmes ülésén. 
Ez az egész fogadási parádé nagyon silány, a nép hangulata cseppet sem biztató, a nép 
ezreinek lelkesedését ez az öt-hat kántor, jegyző-forma nadrágos ember s az a néhány 
kocsi parasztság képviseli, meg az a tizenkét lovas legény, kikből a menet áll. Maga 
a nagyszakállas vezér is olyan kevés bizalmat gerjesztő alak. 
Budapesten még másformának látszott, mert ott ujdonatuj attila volt rajta, de itt 
kopott, zsiros galléru kabátjában semmikép sem látszik valami tekintélyes uri 
embernek. Dózsa Kálmán annyit tud róla, hogy földbirtokos, ugy mutatta be magát. De 
ez a diszes hintó, ez nem az övé s beszélgetés közben megtudta Dózsa Kálmán, hogy az 
öreg Harsányi Gáboré a szomszéd faluból, ki a képviselőjelölt ur elé küldte a 
fogatát, de maga még sem alázza meg magát annyira, hogy a pesti fiskálisnak elejébe 
menjen. 
- Harsányi? Harsányi? - ismétlé Dózsa Kálmán. 
De hiszen ez a neve az ő ellenjelöltjének. 
- Persze, - szolgál fölvilágositással a nagyszakállas ur. - Harsányi Ottó, Gábor 
urnak az unoka­öcscse. 
Dózsa Kálmán csodálkozik: 
- Hát akkor miért... 
- Azt tetszik kérdezni, hogy miért küldte a hintóját nagyságodért és miért látja 
szivesen vendégül? Hát, kérem szeretettel, nagyon megharagudott arra az Ottóra. A 
mult választáson még mellette volt; de most azt mondta: azt a hálátlan kutyát 
kibuktatom a kerületéből. Aztán felküldött engem Pestre: Eredj, Miska, kerits nekem 
valakit, a ki lejön képviselőjelöltnek. A kor­mánynál is jártunk, meg a központi 
bizottságnál. Azt mondták: bajos, bajos. Az öreg Harsányi Gábort ismerik már, annak 
csak a szája jár. De én azt mondtam: felelek, hogy biztos a kerület, csak egy 
arravaló embert küldjenek nekünk, a ki nem fukarkodik. Mert a mi igaz, hát az igaz, 
Gábor ur nem igen szereti a pénzt kiadni. De minthogy nagyságod már most itt van, hát 
nagyságodnak is azt mondom: biztos ez a kerület, felelek érte, de rossz a világ, 
kérem szeretettel, czudarok az emberek s egy kis pénz nélkül semmi sem megy. 
Ilyen nyájas beszélgetés közt haladtak át a falun. A lovas legények előttük s a 
kiséret az utánok jövő kocsikon nagyokat rikkantottak, hogy: 
- Éljen Dózsa Kálmán! 
De a faluból nem mozdult senki, csak a kutyák szaladtak a kocsik után ugatva. Az 
emberek csak a kerités mögül nézegettek ki egykedvüen, majdnem gúnyosan. 
Zászlót még nem lehetett látni a faluban. 
- Várnak, - magyarázta a nagyszakállas ur. 
A második faluban már zászló is volt. 
- Tetszik látni? Ezt már Harsányi Gábor tüzette ki. Itt azelőtt minden ember Harsányi 
Ottóra szavazott, most mind a nagyságodé. 
S a többi kilencz község is mind a Dózsa Kálmáné, arról biztositja a nagyszakállas 
ur, csak egy kis pénz kellene. Harsányi Ottót könnyü legyürni, annak nincs már miből 
költekezni, már a legvégét járja, csak ugy teng-leng és most, hogy Gábor ur ellene 
fordult, most már fucscs annak. Hiszen a főszolgabiró is majd megmondhatja. 
Akközben elérkeztek a Harsányi Gábor uri házához. Az öreg ur már ott sétált az 
oszlopos tornáczon s várta őket. A lovas legények ujra rákezdték a kurjongatást, a 
kocsikon ülők is; de mind kivül maradtak a kapun, csak a hintó gördült be a 
képviselőjelölttel. 
Az öreg ur barátságosan fogadta vendégét, de azzal a bizonyos felsőbbséggel, melylyel 
a pártfogó fogadja pártfogoltját. 
- Tessék rágyujtani, - kinálta szivarral, pipával. 
De tekintetéből, melylyel a nagyszakállas hazafi felé fordult, kiolvasható volt a 
csalódás, a szemrehányás: 
- Hát ilyen embert hoztál te nekem? Hiszen én azt hittem, hogy a pesti fiskális 
valami nagyszáju, lármás ficzkó lesz, a ki telebeszéli az embereknek a fejét, hogy 
csak ugy bódul tőle a parasztság s ihol la, idehozod ezt a csöndes, kevésszavu uri 
embert. Hát mi dolog lesz ez, Miska? 
De a nagyszakállas hazafi nem süti le fejét a szemrehányó tekintetre, hanem büszkén 
tekint vissza, mintha csak azt akarná mondani: 
- A szó csak szó. Az mind lárifári. A pénz beszél. 
Mikor a vendég elszitt egy szivart s egy kicsit beszélgetett a jelenlevő két-három 
urral, Harsányi Gábor oda szólt a nagyszakállas hazafinak: 
- A főszolgabiróhoz mehetnétek már, Miska. 
A hintó előállt a libériás inassal, kocsissal. 
Dózsa Kálmán és a nagyszakállas ur beültek. Az öreg Harsányi Gábor nem sokat 
teketóriázott a pesti fiskálissal: elkisérheti azt Miska is. 
A főszolgabiró alig lakott kétszáz lépésnyire odább a faluban. Mikor a parádés hintó 
begör­dült az udvarra, ő is kijött a tornáczra s ott fogadta vendégét. Nagyon örül, 
hogy szerencséje van. Sajnálja, hogy délután nem lehet itt és nem hallgathatja meg a 
képviselőjelölt ur beszédét, de hivatalos ügyben el kell utaznia, azért nem lehet 
szerencséje, hogy együtt ebédel­hetnének Gábor bácsinál. De megtett minden 
intézkedést, hogy a képviselőjelölt ur meg­tarthassa programmbeszédét, valamint 
holnap Bikkfalván s a többi községekben. 
Nagyon udvarias a főszolgabiró, a minthogy egy képviselőjelölttel, kit a főispán 
támogat, a főszolgabiró nem is lehet más. Csak méltóztassék parancsolni, a 
főszolgabiró rendelkezésére áll a jelölt urnak, a községi előjárók értesitve vannak, 
a csendőrök is ki vannak rendelve. 
- Harsányi Ottónak a jó barátja, - magyarázza a nagyszakállas hazafi Dózsa Kálmánnak; 
- de rárecscsentett a főispán. Ne tessék félni, minden ugy fog menni, mint a 
parancsolat, csak egy kis pénzecske kell. 
Mindenütt csak azt hallja Dózsa Kálmán: 
- Egy kis pénzecske... Egy kis pénzecske. 
A községi jegyzők, birák is azt emlegetik, hogy bizony egy kis pénzecskére szükség 
volna. Ők megteszik, a mit tehetnek, de tetszik tudni, pénzecske nélkül nem megy a 
mai világban semmi. 
A programmbeszédet meghallgatja a nép, az elöljárók megdicsérik, hogy helyesen 
tetszett beszélni, a zászlókat is kitüzik, mert muszáj; de mindenütt leolvashatni az 
arczokról, mintha oda volna irva: mikor jön már a pénzecske? 
Még a főispán is, kinél tiszteletét teszi a képviselőjelölt, arról beszél, hogy némi 
áldozatok szükségesek lesznek. Egyébként kegyes támogatását igéri. 
A csöndes, szerény fiatal ember csak hallgatja s nem vágja szemökbe: 
- Bezzeg akkor nem szóltatok áldozatokról, pénzecskéről, mikor lecsaltatok. 
De szégyenszemre nem akar visszakotródni, ha már itt van. Azt is tudja, hogy ha 
bejutna a képviselőházba, meg volna mentve, mig igy csak ingadozik s remeg a 
bizonytalan jövőtől. Hiszen ha biztos kilátása van, azért érdemes áldozatot is 
hozni. 
- Biztos, teljesen biztos, - erősiti Csorvás Mihály ur, a nagyszakállas hazafi. 
Teljesen biztos, csak a falusi jegyzőknek kell egy kicsit hizelegni, hogy kedves 
barátom, tisztelt barátom... Mert még mindig duzzognak. Nem szólnak semmit, de 
magukban duzzog­nak, hogy a nagy ebédre, melyet a képviselőjelölt tiszteletére adott, 
nem ültette őket asztalá­hoz Harsányi Gábor, hanem az ispánnál térittetett számukra a 
vén dölyfös ur. 
Aztán a főszolgabirót kell mindig keresgélni, a ki bujkál a jelölt elől s mindig oly 
savanyu képpel fogadja Dózsa Kálmánt. 
- De ne hagyja magát nagyságod, - tanácsolja Mihály ur; - nyakára kell menni. Mennél 
többet, annál jobb. 
A főispán ő méltóságának is kedvében kell járni s minduntalan be-berándulni a megye 
székhelyére és tiszteletét tenni nála, ácsorogni az előszobában s meghallgatni ő 
méltósága ismételt kegyes igéretét, hogy támogatni fogják. 
Támogatni, támogatni... Hiszen mindenki támogatja, a főszolgabiró is támogatja, a 
jegyzők is támogatják, de mindenki csak ugy immel-ámmal. Még ő méltósága maga is csak 
immel-ámmal. Mit akar már az a sok pesti ügyvéd? Hát nem lehetett volna valami 
megyebeli uri embert találni? 
Egyedül Csorvás Mihály, a nagyszakállu hazafi, a végzett földesur buzgólkodott teljes 
lelke­sedéssel: 
- Biztos a kerület, nagyságos uram. Én mondom, hogy biztos. 
XVI. 
Eleinte csak egy pár ezrecske kellett, aztán megint egy pár ezrecske, azután megint. 
Egy héttel a választás előtt ujra feljött Budapestre Csorvás Mihály: 
- Még egy kis pénz kéne, nagyságos uram. 
De már nem volt több. 
- Hogyne volna? - pattant föl a kis menyecske. - Hát a részvények? Zálogba adhatnád, 
arra mindjárt kapnál elég pénzt. 
A férj nem hajlott az okos szóra: 
- Az az édes anyámé, Piroska; ahhoz hozzá nem nyulok. Elég volt már eddig. 
Az asszony bámult: 
- Hát már megint? 
Már megint kezdődnek a kifogások, az aggódás, a habozás? Már megint elrontaná a 
szeren­cséjét ez az oktalan ember, ha ő itt nem volna. De ő nem fogja engedni, hogy 
most, mikor már a czélhoz oly közel vannak, meghátráljanak. 
Csorvás Mihály ur a fejét csóválja: 
- Baj lesz, kérem szeretettel, a miatt a kis pénzecske miatt. 
De a fiatal asszony megnyugtatja: 
- Majd elintézem én, ne is szóljon többet a férjemnek. 
A gondos feleség mindent elintéz. Kálmánnak nem lesz egyéb dolga, csak a 
gratulácziókat fogadni s az üdvözlő küldöttséget megvendégelni, mely a kerületből 
feljön, hogy ünnepélye­sen átnyujtsa a mandátumot. 
- A táviratot csak nekem czimezzék, én akarom átadni az uramnak, - köti a lelkére 
Csorvás Mihály urnak az asszonyka. 
Ő fogja átadni a diadalról szóló sürgönyt s megmondhatja az urának: 
- Lásd, ezt is nekem köszönheted. 
Neki mindent, társadalmi állását, vagyont, hirt, nevet. 
Dobogó szivvel várja Dózsáné a választás napját. A nagy izgatottság miatt már előtte 
való éjjel sem aludt. Reggel, mikor éppen azon gondolkozik, hogy most kezdődik a 
választás, most vonulnak a szavazóhely felé a csapatok lengő zászlókkal, riadó 
éljenzéssel, - sürgöny érkezik ő nagysága czimére. 
Lázasan szakitja föl. Csorvás Mihálytól jön a távirat. Tudósitja ő nagyságát, hogy ne 
tessék aggódni. Ámbátor néminemü baj van. Harsányi Gábor kibékült az öcscsével. De ő, 
Csorvás Mihály ur, hűségesen áll. Reméli is, hogy ő nagyságaik meg fogják hálálni az 
ő hűségét. Győzelem bizonyos. 
Délután megint jött egy sürgöny. Három község leszavazott. Czudar árulás. A 
szerdahelyiek elpártoltak. De Csorvás Mihály hűségesen áll. Győzelem bizonyos. 
Este megint ujabb sürgöny. Szavazás folyik. Ellenpárt nyiltan üzi a megvesztegetést. 
Harsányi Gábor erőszakoskodik. De a győzelem mégis mienk lesz. 
Több sürgöny aztán nem jött, csak másnap reggel olvasták a lapokban, hogy Harsányi 
Ottót 975 szavazattal a Dózsa Kálmán 450 szavazata ellen megválasztották. 
Következő nap aztán megjött Csorvás Mihály ur is gyászos arczczal s előadta a szomoru 
események lefolyását: 
- Győztünk volna, kérem szeretettel, olyan bizonyos, mint a nap az égen, de rutul 
elárultak bennünket. A jegyzők, a birák, mind titkos függetlenségiek voltak, a 
főszolgabiró is, a válasz­tási elnök is. Mindent elnéztek, a mit az ellenpárt 
csinált. Égbekiáltó visszaélések történtek. Nyilt megvesztegetés, hamis szavazás. Még 
a holtak helyett is szavaztak. De ne tessék bá­mulni, biztos, hogy meg lesz 
semmisitve a választás. Ha csak egy csepp igazság van a földön, hát meg kell 
semmisiteni. Én mondom azt, nagyságos uram. Megtámadjuk kérvénynyel. Én már gyüjtöm 
az adatokat. 
Dózsa Kálmán lemondólag intett a kezével: 
- Kár bolygatni. Hiábavaló fáradság. 
De Csorvás Mihály nem hagyja abba. Nem ő. Neki szent a becsülete, azt akarja, hogy 
olyan tisztán ragyogjon, mint a napfény. Biztos volt az a kerület; most is biztos. 
Mert hogy meg fogják semmisiteni azt a választást, az szent. Ne tessék sajnálni azt 
az ezer forintot, a mi a kérvényre kell. Bizonyos a jövő választásnál a győzelem. 
Dózsa Kálmánt azonban már semmiféle bizonyosság meg nem inditja. Neki elég volt ez az 
egyszeri választás. Elég volt a botorul elvesztegetett pénz, a megalázkodás a 
főispánnál, a szolgabirónál, Harsányi Gábornál. 
Csorvás Mihály látja, hogy hiába beszél. Ám csináljon a nagyságos ur a mit akar; de ő 
ennek a választásnak az áldozata, hát ő nem hagyhatja a dolgot annyiba. Ő feláldozta 
az elveit, a tiszta negyvennyolczas meggyőződését, hát már most gondoskodjanak róla, 
adjanak neki valami hivatalt. És a nagyságos ur is járjon közbe a kormánynál, mert ő 
a nagyságos urnak az áldozata. Ő vissza nem mehet a kerületbe. Neki kenyeret 
adjanak. 
Persze, hogy nem mehet vissza, mert Harsányi Gábor kiadta az utját: 
- Hozzám többé be ne tedd a lábadat, Miska, mert rád uszitom a kutyákat. 
Pedig Gábor bácsi tartogatta benne eddig a lelket. Most már annak is vége. 
- Ez a hűség jutalma, nagyságos uram, - kesereg a bus hazafi. - Ezt is nagyságodért 
viselem. 
Bizonyos hordó borokról és bizonyos oldalszalonnákról azonban, melyek a választók 
közt lettek volna kiosztandók s melyek Salamon zsidóhoz vándoroltak, nem tesz 
emlitést. És ha később előfordulna ez a dolog, Csorvás Mihály ur meg mer rá esküdni, 
hogy ellene intézett gyalázatos ármány volt az egész. Mert Harsányi Gábor már akkor 
megbánta, hogy lehozatta a pesti fiskálist; azért kellett szegény Csorvás Mihálynak 
sikkasztás gyanujába keveredni. 
A derék ártatlan ember olyan tisztára fogja magát mosni, mint a ma született bárány. 
Neki ezrek mentek át a kezén s szeretné látni azt az embert, a ki rá tudja 
bizonyitni, hogy valami a kezéhez ragadt. A nagyságos képviselőjelölt ur is 
tanuskodhatik mellette. 
Harsányi Gábor azonban nem hisz neki, ha a tenyerébe teszi is a lelkét. Igazán 
czudarság, hogy a régi jó barátok hogy elhagyják az embert a szükség idején. 
- De nagyságod nem fog elhagyni, - kapaszkodik bele a bukott jelöltbe. - A nagyságod 
nemes szive nem türheti azt, hogy egy ember, a ki nagyságodért áldozta föl magát, 
gyámol nélkül maradjon, prédául dobva a véginségnek. 
Ez a véginség nem nagyon látszott ugyan piros, telt arczán, sem ruháján, mely egészen 
uj és finom volt, olyan, a milyen hivatalkereső uri emberhez illik, kinek esetleg a 
miniszter ő exczellencziájához is el kell menni audiencziára. 
Érdemeire hivatkozhatik. Ő nagysága megmondhatja, hogy mit tett érte és mit tett a 
kormány­pártért. Meghasonlott miatta régi barátaival, koczkára vetette 
exisztencziáját. Szégyen volna, ha elhagynák. 
Könyörög és kiabál. De főképen kiabál. Erkölcsi kötelesség, hogy neki már most 
kenyeret adjanak. És Dózsa Kálmán csak nagynehezen birja lerázni a nyakáról, hogy 
tessék majd egy pár nap mulva jönni. 
De egy pár nap mulva biztosan ott lesz s még nagyon sokszor ott lesz és zaklatni 
fogja Dózsa Kálmánt, hogy mi lesz már? Mikor adnak már neki kenyeret. 
Kenyeret? De hát ki fog adni Dózsa Kálmánnak magának is kenyeret? A hogy ők itt élnek 
a fővárosban, ahhoz tizezer forint évi jövedelem kell. S honnan, miből? A Polgári 
Bank óriási nyeresége nem ismétlődhetik minden évben, bármint emlegeti is Simon Endre 
az ő nagyszerü uj eszméjét. Nem lesz uj eszméje minden évben s egyszer beletörhetik 
valamelyik uj eszmébe a bicskája. 
A képviselőválasztás szerencsétlen kimenetele után ezek a gondolatok ujra gyötörni 
kezdik Dózsa Kálmánt s még jobban, mint azelőtt. 
Nagyon nyugtalankodik a Simon Endre nagyszerü eszméje miatt. Vajjon mi lehet? Miért 
nem áll elő vele? Miért halogatja? Miért titkolózik? 
XVII. 
Végre előállt Simon Endre nagy eszméjével. A részvénytőkét föl kell emelni 
kétszázötvenezer forintról kétmillióra. Aztán mindjárt hozzákezdenek a nagy 
ipartelepek fölállitásához, a serfőző­höz, a téglagyárhoz, a marhahizlaláshoz és a 
többihez. 
Az idő most a legkedvezőbb az uj kibocsátásra. A Polgári Bank részvényei magasan 
állnak, a közönség bizalma megszilárdult s a legmagasabb kibocsátási ár mellett is 
kapva-kapnak az uj részvényeken. Biztosan számithatni, hogy sokkal többet jegyeznek, 
mint a mennyi piaczra bocsáttatik. 
Zárt ajtók mögött, a legmélyebb titok leple alatt terjesztette elő a vezérigazgató 
javaslatait az igazgatóság ülésén. Minden jelenlévő szavát adta, hogy a közgyülésig 
semmi sem fog innen kiszivárogni. Meg kell lepni a közönséget. 
E javaslatok a következők voltak: 
Kibocsátandó hetvenezer darab uj részvény, melyek a régiekkel egyenlő értéküek 
lesznek, de a folyó évi osztalékból még nem részesülnek. Kibocsátási ár a jelen 
tőzsdei árfolyam: nyolcz­vanöt forint. De az igazgatóság fölhatalmazást nyert, hogy a 
körülményekhez képest lejebb is szállhasson. 
Az igy nyerendő felülfizetésekből, mely esetleg négymilliónál is többre rughat, 
háromnegyed­rész a tartalékalaphoz csatolandó, mi által oly tartalékalapja lesz a 
banknak, a milyen egy pénz­intézetnek sincs. Azon házakat vesznek, szilárd, biztos, 
jövedelmező ingatlanokba fekte­tik. A fennmaradó egy negyedrészt pedig, a mi lehet 
egymillió forint, szétosztják nyeremény­osztalékul a régi részvényesek közt. 
Az igazgatóság s a felügyelőbizottság tagjai összenéztek. Csak ugy szédültek a fejeik 
a milliók­tól. Megdöbbenés tükröződött az arczokon. Az elnöklő nemes gróf abba hagyta 
körmei faragcsálását. A miniszteri tanácsos ijedten bámult a vezérigazgatóra, mintha 
azon tünődnék: vajjon nem őrült-e meg ez az ember? Még a csizmadiák is megsokallták 
ezt a merész tervet. 
Az ügyvéd, a ki a felügyelőbizottságban kollegája volt Dózsa Kálmánnak, megszólalt, a 
vezér­igazgatóhoz fordulva: 
- Hát azt tetszik gondolni, hogy ilyesmi sikerülhet? 
A vezérigazgató azonban a siker által elkapatott ember önbizalmával felelt, azzal a 
szellemi felsőbbséggel, mely megvet minden kicsinyes aggodalmat. Ő ismeri az emberi 
természetet, tudja, hogy mire lehet számitani. 
- Jobb lenne bizony, ha a kétszer-kettőt ismerné, - kiáltott közbe ingerülten a 
felügyelő­bizottsági tag. 
De ez nem zavarta a zseniális vezérigazgatót. Tovább fejtegette nagyszerü tervét. Hát 
tegyük föl, hogy csak félig sikerül, vagy félig sem, csak harmadrésznyire. Mi 
következik abból? Még akkor is begyül két millió forint, meg van az alaptőkéjök s 
fiókjukban a részvények két­harmada, a mit lassanként eladogathatnak. 
Most azonban több oldalról kezdett kétség fölmerülni, hátha egyáltalán nem lesz 
aláiró az uj kibocsátásra? 
Simon Endre mosolygott. Oh, ő már gondoskodott arról. Tizezernél több részvény el van 
már helyezve. 
- Hol? - kiabáltak helyeikről felugrálva az igazgatósági tagok. 
Azt Simon Endre nem mondhatja meg. Ez még titok. De becsületszavára állitja, hogy 
igaz. A mely perczben azonban a rendkivüli közgyülés, melyet az igazgatóság össze fog 
hivni, el­határozza az uj kibocsátást, bővebb felvilágositással fog szolgálni az 
igazgatóságnak s levonja a titok leplét. 
Hiába tiltakozott az ügyvéd, hogy itt nem szabad titoknak lenni, az egyszerü 
polgárembereket már akkor elragadta a lelkesedés és a kapzsi pénzvágy. Tizezer 
részvény már előre elhelyez­ve! Hisz ez nagyszerü. Világos, hogy követi a többi. A 
siker bizonyos. Összehivják a rend­kivüli közgyülést. 
- Mennél előbb! - kiabáltak a fellelkesült csizmadiák. 
Az öreg, sovány kis miniszteri tanácsos behuzta a nyakát. Nem tudta, hogy melyik 
oldalra határozza el magát. Olyan szédelgésfélének látszott neki ez a nagy terv s ez 
az egész Polgári Bank. De az a gonosz fiu megint uj adósságokat csinált, megint 
fizetni kell érte. Szegény öreg behuzza hát a nyakát és hallgat. 
Az elnök kimondta a határozatot, hogy az igazgatóság egyhangulag javasolni fogja a 
tőkefel­emelést az egybehivandó rendkivüli közgyülésnek. 
- Én ezennel kilépek a felügyelőbizottságból, - jelentette ki az ellenkező véleményen 
levő ügyvéd. 
- Én is, - akarta mondani Dózsa Kálmán. 
De a mint fölállt, Simon Endre lenyomta. 
- Legyen eszed. Miért köszönnél le? Ha valami szabályellenest fogsz találni, 
leköszönhetsz akkor. 
S Dózsa Kálmán visszaült székére, a nélkül, hogy leköszönt volna. Hátha igaza van 
annak a vakmerő kalandornak? Hátha ez az őrültnek látszó terv is sikerül? De 
bármiként forduljon a dolog, semmi sem történt eddig, a miért el ne vállalhatná a 
felelősséget. Miért mondjon le csupa félelemből arról a jövedelemről, melyre most még 
nagyobb szüksége volt, mint eddig? 
A részvényeket azonban eladja. Édes anyja kis vagyonát biztosságba akarja helyezni. 
Megszólit egy ismerős ügynököt, kit többször látott a bankban. 
Az ügynök gyanakodva méregette pillantásával a felügyelő-bizottsági tag urat. 
- Miért tetszik most eladni? Nem jó lesz, ha az urak maguk is sietnek tuladni a 
részvényeiken. Rossz jel a tőkefölemelésre. 
Dózsa Kálmán csak elcsodálkozott: 
- Hát azt honnan tudja? 
Az ügynök elmosolyodott: 
- Kérem, azt már mindenki tudja. Már az ujságokban is benne van, csak nem tetszett 
olvasni. 
S fejét csóválva folytatta: 
- Nem értem a vezérigazgató urat. Az ilyesmit sippal, dobbal, trombitaszóval szokták 
hirdetni, nem titkolózni. 
Dózsa Kálmán maga is azt hitte. Miért csinált Simon Endre ebből oly nagy titkot? 
Micsoda szándéka volt ezzel? Vagy ugy is tudja, hogy senki sem tartja meg szavát s 
mindenki, a mint kimegy az ülésből, siet elmondani bizalmas embereinek a nagy titkot? 
Azok aztán tovább adják az ő bizalmas embereiknek, azok megint tovább. 
Valami effélét gondolhatott az ügynök is, mert azzal végezte be szavát: 
- Egyébként nagyon fortélyos ur a vezérigazgató ur. Bizonyosan tudta, hogy miért 
cselekedte. 
Egyelőre azonban ártott a részvényeknek. Nyolczvanötről leszálltak hetvenötre s 
holnap még lejebb fognak szállni. Az uj kibocsátást mindig gyanakodva fogadják az 
emberek. Ha erős volna a bank, nem volna szüksége uj részvények kibocsátására. Hát 
még ha titkolódznak, hogyne gyanakodnék minden ember? 
Az ügynök azt ajánlja, ne tessék most eladni a részvényeket, bizonyosan fordulni fog 
a koczka. Olyan okos ember, mint a vezérigazgató ur, nem csinálhatta ezt a dolgot 
számitás nélkül. 
- Fortélyos ur, nagyon fortélyos ur - ismételgette az ügynök. 
De a koczka nem fordult. A részvények rohamosan sülyedtek. Hatvanöt... hatvan... 
ötvenöt... Rémület kezdte megszállni a részvényeseket. A kik leghetykébben 
bizakodtak, azokat szállta most meg a legnagyobb csüggedés. Mindenki sietett a 
részvényeit eladni. Ijesztő hirek jelentek meg a lapok hasábjain s fölhangzott ujra a 
tőzsdén a már elnémult kiabálás: 
- Szédelgés! Szédelgés! 
Az igazgatósági tagok maguk is megszeppentek. Mi lesz már most? Szemrehányásokkal 
halmozták el a nemrég még ünnepelt vezérigazgatót s nógatták, hogy csinálni kell 
valamit, meg kell menteni a bankot, vissza kell vonni azt a határozatot, hogy 
fölemelik a tőkét s uj részvényeket bocsátanak ki. Ez rémitette ugy el a közönséget, 
azt okvetlen vissza kell vonni. 
De a vezérigazgató csak mosolyogva fogadta szemrehányásaikat, aggodalmaikat s nem 
akart semmit sem tenni a közönség nyugtalanságának megszüntetésére. Nem baj, hadd 
ijedezzenek, a kik ijedezni akarnak. A banknak nem lesz belőle semmi kára, csak 
haszna. Most nem mondhat egyebet, de majd meglátják, csak várjanak egy kissé. 
Annyira derültnek, annyira nyugodtnak és biztosnak látszott Simon Endre, hogy társai, 
azok az egyszerü emberek, kiknek a fejében ez az egész banküzlet mint valami 
rettenetes khaosz kóválygott, ismét lecsillapodtak egy időre s várták azt a jobb 
fordulatot. 
A részvények azonban csak sülyedtek, sülyedtek. Már csak negyven forinton álltak. 
Akkor Dózsa Kálmán nem akart tovább várni: most már eladja a részvényeket, mig lejebb 
nem esnek. 
- Add ide, Piroska, - kéri a feleségétől, mert annak a szekrényében vannak. 
De az vonakodik. 
- Hát miért nem adod ide? Látod, hogy napról-napra lejebb száll. Most már sietni kell 
vele, hogy eladjuk. 
Az asszony irul-pirul, mindegyre jobban megzavarodik s végre sirva fakad. 
- Mi lelt, Piroska? - riadt meg a férj. 
Az asszony sokáig nem akart felelni, végre bevallja, hogy a részvényeket zálogba 
adta. 
- Még akkor, tudod, mikor képviselőjelölt voltál és pénz kellett. Aztán, hogy 
megbuktál, nem mertem szólni, mert most mindig olyan rosszkedvü vagy. 
- Hogy merted? - förmedt nejére Dózsa Kálmán. 
Az ijedten tekintett férjére. Még soha ilyennek nem látta ezt a szelid embert. De 
kissé föl­bátorodik, a mint látja, hogy az megbánta heveskedését s csöndesebb hangon 
folytatja: 
- De hiszen mind csak nem adtad zálogba? 
- Nem, csak a felét. Négyezer forintot kaptam rá kölcsönbe. 
- S azt mind a választásra adtad? 
- Csorvás ur azt mondta, hogy annyi kell. 
- Hát a többit? Hová tetted a többit? - vallatja tovább a férj. 
Az asszonyka ujra elakad. 
- A többit? A többit biztositékul kellett letenni a bankárnál. 
- Micsoda bankárnál? 
- Hát... de ne haragudjál, Kálmán... hát ugy történt, hogy szerettem volna azt a 
négyezer forintot helyrepótolni, hogy te meg ne tudd és olvastam a hirdetések közt: 
nagy nyereség szolid és biztos tőzsdei műveletekkel. 
- S te rámentél a lépre? 
- Oh, az egészen szolid nagy bankház - védekezik az asszonyka; - tekintélyes férfiak, 
előkelő hölgyek, mágnásasszonyok is vannak a megbizói közt, főurak, országgyülési 
képviselők. Szováthy is köztük van. 
- Szováthy tanácsolta neked? 
- Nem; de mikor kértem, hát elkisért. 
S ujra elpirult és félénken tekintett férje felé. 
De annak nem forgott eszében más, csak az elveszett pénz. 
- Tönkretetted anyámat! - kiáltott föl elkeseredve - s tönkretettél minket is. 
A kis menyecske ijedve huzódik hátra, de nem érti. Hogy tehetné őket tönkre négyezer 
forint? Hát mi az? Meglehet, hogy a bankárnál is nyertek már annyit a szolid és 
biztos tőzsdei papirosokon. Multkor, mikor ott járt Piroska, a bankár ugy 
nyilatkozott, hogy reméli, jó sikerrel lesz lebonyolitva az ő nagysága megbizása. Hát 
mi lelte Kálmánt? Bizonyára a képviselőválasztás miatt mérgelődik még mindig s 
haragját most szegény kis feleségén akarja kitölteni. Ennyi az egész. Mi volna 
egyéb? 
XVIII. 
A nagy pénzintézetek matadorjai mély, benső megelégedéssel szemlélik a Polgári Bank 
össze­roskadását; mert ilyen kiváló pénzhatalmasságoknak nagy öröm az, hogy egy 
kisebb bank, mely a nagyokkal versenyezni merészelt, elveszi vakmerőségének méltó 
büntetését. Csak roskadjon is össze, mindenki segit egyet taszitani rajta. Meg kell 
buktatni a szédelgőket. Helyre kell állitani a nagy, szolid pénzintézetek 
tekintélyét. Vissza a csizmadiákkal, a szató­csokkal a műhelybe, a 
boltocskájukba! 
S a csizmadiák, a szatócsok segitnek ebben a nagy pénzhatalmaknak. Megrohanják a 
Polgári Bankot. A kinek betétje van, szedi ki; a kinek részvénye van, az jajgat a 
részvénye miatt. Egész sereg szegény ember, kisiparos, kofa, házmesterné ostromolja a 
pénztárt, hogy kivegye a berakott filléreit. Mások kérdezősködésekkel zaklatják a 
hivatalnokokat, lármáznak, gorom­báskodnak, szidják Simon Endrét, a ki berántotta a 
szegény embereket. 
- Hát mit akarnak? - fakadt ki végre a szidalmazott vezérigazgató. - Igazán meg 
akarják buk­tatni a bankot? Hát vakok, hogy nem látják, hogy saját maguk ellen 
dolgoznak, a polgárság érdeke ellen? 
De a fölzudult apró emberek nem látnak semmit, ők csak a pénzüket akarják, adják ki 
nekik a pénzüket. 
- Hiszen megkapnak mindent, csak ne kiabáljanak s ne jőjjenek mind egyszerre, - tör 
ki boszusan Simon Endre. 
Mert már kezdte elhagyni nagy lelki nyugalma a vezérigazgatót. Már nem nézte 
mosolyogva, hogy szaladoznak és ijedeznek a gyöngelelküek. Az emberek ostobasága 
kihozta sodrából. Hát erőnek erejével tönkre akarják tenni azok a buták magukat is, 
őt is? 
A nagyszerü terv, melyet kigondolt, veszélyben forog. Vajjon szóljon társainak: mit 
rémül­döz­tök ti - együgyüek? Én magam idéztem elő az árfolyam hanyatlását. Ez is az 
én tervembe való. Óriási lesz a nyereségünk. Csak már most igyekezzetek 
helyreállitani a közönségben a bizalmat. 
De nem, nem szól; azok az együgyü emberek nem értenék meg. Az egész igazgatóságban 
nincs egy ember, a ki képes volna megérteni. Ezek csak a sikert értik meg; addig 
hiába beszél nekik. Jobb nem szólni. 
Csak a könyvelővel értekezik sürün és hosszasan. Ez az egyetlen egy ember, a ki be 
van avatva titkaiba. Ez éleseszü, világlátott ember, a ki tiz évet Amerikában is 
töltött. Igaz, hogy oly körülmények közt vándorolt ki, melyek nem igen ajánlatosak. 
Hamis bukásért s több rendbeli csalásért üldözték; de kitisztázta magát. Ez az egy 
ember képes megérteni a vezér­igazgató urat, hisz őt magát is merész vállalkozásai 
buktatták el. Neki is csak hajszálon mult a szerencséje s ha az a hajszál el nem 
szakad, ma milliomos volna. 
A pénztárnok egyszerü polgár, mézeskalácsos, a kinek nincs fogalma magasabb 
hitelművele­tekről, csak a Wertheim-kasszájában őrzi, a mit rábiznak. De most 
folyvást ürül az a kassza, mindig csak fizetni, fizetni kell s végre azzal a 
jelentéssel áll elő a pénztárnok a vezérigazgató urnak, hogy kifogyott a pénz. 
- Adják ide a depot-kat, - rendeli a vezérigazgató. 
A depot-k átvándorolnak más pénzintézetekhez. De az a kis pénz, a mit igy kaptak, nem 
tart­hat sokáig. 
- Egy ideig talán meg kellene szoritani a váltó-escomptot, - véli a könyvelő. 
- Nem, nem, - felel a vezérigazgató - minden folyjon ugy, mint eddig. Nem szabad 
senkinek észrevenni, hogy a bank pénzszükében van. 
- Talán a saját részvényeink vásárlását hagyhatnánk abba? - tanácsolja akkor a 
könyvelő. 
De a vezérigazgató ur makacs. 
- Nem, azt sem. Venni kell, venni s most már minél nyilvánosabban. Most már nem kell 
titkolózni. Itt-ott már ugy is sejtik, hogy mi magunk vásároljuk össze 
részvényeinket. Hadd tudják. Most már minden ember tudhatja. 
A könyvelő még ellenvetéseket bátorkodik tenni. Az első hatás nem lesz kedvező. 
Valami támaszról kellene gondoskodni, mert a bank nagyon kimerült. 
A vezérigazgató kevélyen hátraszegi nyakát: 
- Támaszról? Fölösleges. A válságos idő már nem tarthat sokáig. A tőzsdén már sejtik, 
hogy mi valamiben törjük a fejünket. - Látja, hogy három nap óta állandóan 
huszonkettőn állnak a részvények s nem mennek lejebb? Mit jelent ez? Hiába 
mesterkednek ellenünk a többi pénz­intézetek. Özönleni fognak ide ujra az emberek, 
kapkodni fognak a részvényeken. Olyat még nem látott ön, a milyen sikerünk lesz. 
Milliókat seprünk be. A rossz napoknak már a végét járjuk. Addig csak kibirjuk. 
De már nem volt oly rendületlen önbizalma, mint a hogy mutatta. Mikor a könyvelő 
el­távozott, csüggedten hajtotta le fejét. Vajjon kibirják-e addig? A pénz fogyatékán 
van már, a tartalékalapot is elköltötték, néhány nap mulva nagyobb összegü 
fizetéseket kell teljesitniök. Honnan veszik? 
Igen, a könyvelőnek igaza van, valami támaszról kell gondoskodniok. De hol? Ki az, a 
ki segitne rajtok? 
A Hungária-bank igazgatója jut az eszébe Simon Endrének. Az nagyon iparkodott 
barátkozni vele az utóbbi időben s igen világosan kimutatta azt a szándékát, hogy 
szeretne bejutni a Polgári Bank igazgatóságába. Hátha azzal beszélne most? Ha 
nyiltan... no nem egészen nyil­tan, de legalább ugy félig-meddig föltárná előtte a 
helyzetet. Az maga is gazdag ember, ő is tehetne valamit, a bankja is. 
Nem örömest határozza magát Simon Endre erre a lépésre, nem szivesen látná azt az 
embert a Polgári Bank igazgatóságában, házsártos, önfejü, magára sokat tartó ember; 
de nem igen lehet válogatni a mentő eszközökben. Meg kell ragadni azt a kezet, a 
melyiket lehet. Az borzasztó volna, ha most omlanék minden össze, mikor már a 
győzelemhez oly közel állnak. Csak még egy ideig birja ki... Csak még rövid 
ideig. 
A Hungária-bankban fél óráig várnia kell, mert valaki van bent a vezérigazgató urnál. 
Végre bejuthat. Hideg, feszes udvariassággal fogadja a vezérigazgató ur: 
- Mivel lehetek szerencsés szolgálni? 
Hiuz szemei azonban már az első pillantásra kifürkészték, mielőtt egyetlenegy szót 
szólt volna Simon Endre, hogy mit akar? Mit akarna egy bukófélben levő pénzintézetnek 
az igaz­gatója egyebet, mint pénzt? 
De a Hungária-bank jól őrzi a kasszáját és óvatos. Őket nem lehet szép szavakkal 
becsapni, a mihez az ilyen ügyvédféle jól ért, hiszen a mestersége. 
Ha az mind igaz volna, a mit a Polgári Bank vezérigazgatója elmond, akkor az 
hatalmas, virágzó pénzintézet volna és nem jönnének ide kunyorálni, hogy a 
Hungária-bank segitse ki őket. 
Simon Endre nagy ékesszólással beszél, aztán letesz az asztalra egy csomag papirost, 
min­denféle kimutatást az üzlet menetéről. Tessék figyelmesen végignézni, ebből 
meggyőződést merithet a vezérigazgató kollega, hogy teljesen biztos alapon állnak, 
csak pillanatnyi zavarról lehet szó, a mit némelyek rosszakarata s a nagy közönség 
félelme okozott. 
A Hungária-bank vezérigazgatója bele sem tekint az iratokba, csak hidegen felel: 
- Kérem, nem kételkedem. De sajnálom, nem vagyunk abban a helyzetben, hogy 
kivánságuk­nak megfelelhessünk. 
- Összes birtokunkban levő részvényeinket, melyeket visszavásároltunk, deponáljuk 
önöknél. Ön tudja, hogy azok alig vesztettek még valamit névértékükből. 
A Hungária-bank vezérigazgatója azonban vállait vonogatja: 
- Nagyon sajnálom. 
- Tekintse meg legalább üzleti kimutatásunkat. 
A vezérigazgató most is csak azt ismétli: 
- Nagyon sajnálom... 
Ad is ő valamit a kimutatásokra. Kimutatást olyat csinálhat az ember, a milyet akar, 
főkép ha olyan akasztófáravaló főkönyvelője van, a ki már Amerikát is bejárta. 
A Polgári Bank vezérigazgatója fölajánlja összes váltótárczájokat is. De a 
bizalmatlan kolléga arra sem ad semmit. Látott már ő rakásszámra mindenféle 
pinczeváltót bukott intézetek tárczá­jában. Szédelgők részéről neki semmi sem elég 
biztositék. 
- Házamat is lekötöm, - folytatja Simon Endre, a ki minden áron pénzt akar. 
- Házát? - fürkészik a hiuz szemek a Polgári Bank igazgatójának belső gondolatát. 
Mert kell lenni valami belső gondolatának, véli kollégája. Az ember nem szokta egy 
bukó­fél­ben levő bankért a saját házát is fölajánlani. Itt valami afféle dolgoknak 
is elő kellett fordulni, melyek rosszabbak, mint a bukás. Hihetőleg azokat szeretnék 
elpalástolni még az utolsó perczben. 
Most már még kevésbbé hajlandó segitni ezen a szédelgő bandán. Nagyon sajnálja, hogy 
nem szolgálhat. Méltóztassék megpróbálni talán másutt. 
Másutt? De hol? Mindenütt igy fogják fogadni. Kár kompromittálni magát. Kár volt ide 
is jönni. Sokat ártott a Polgári Bank hitelének. Mindenfelé beszélni fognak róla. Ez 
az önhitt majom bizonyosan fecsegni fog s a kárörvendők nagy serege tovább viszi a 
hirt, szájról-szájra. 
De most már mindegy, ha megtette az első lépést, megteszi a többit is. Csakhogy 
bátrabban, vakmerőbben fog föllépni, nem könyörögni. Bekopogtat tehát több 
pénzintézethez, de sehol sem akarják a Polgári Bank sülyedő hajóját megmenteni; 
inkább mélyebbre sülyesztenék, ha tudnák. Hadd pusztuljon, veszszenek oda a 
szédelgők, kik öt és fél százalék kamatot fizettek a betevőknek, mig más intézetek 
csak négyet fizetnek. Lakoljanak érte! 
Csurog a verejték Simon Endre homlokáról, mikor keserves körutjáról visszatér. Hát 
sehol egy mentőkéz? El kell bukni? Halálos félelem kezdi szorongatni szivét. Hát 
annyi fényes remény mind összedől s romjai alá temeti őt magát is? 
Egy darabig lenyomja a csüggedés. Olyan nehéz, zsibbadt egész teste, a jól táplált 
kövér test, mely most petyhüdten összeesik. De aztán ujra kifeszülnek izmai, ujra 
ruganyossá válik teste, lelke, ujra vakmerő bátorság szállja meg. Miért esnék 
kétségbe, mikor talán pár nap alatt egyszerre megfordulhat minden? 
De igazgatótársai azt a pár napot sem akarják megvárni. Azokkal a megrémült 
emberekkel lehetetlen okosan beszélni. Az a büszke önbizalom, melylyel Simon Endre 
vádjaikat, szemre­hányásaikat fogadja, már nem hat reájok. 
- Ne tessék minket ámitgatni, hogy igy meg ugy. 
Látják ők, hogy soha sem lesz jobban a dolog, csak rosszabbul. Megtakaritott kis 
vagyonká­jukat féltik a jámbor polgáremberek. 
- Meg a becsületünket, kérem, a becsületünket, - vágja oda büszkén az elnök gróf. 
Ő méltósága, mióta igy fölvitte Isten a dolgát, nagyon kényes a becsületére. 
- Kérem, én nevemet nem adhatom akármihez. 
Simon Endre dölyfösen felel. Ne zavarják az ő műveleteit. Majd beszámol 
mindenről. 
De a csizmadiáknak most kell. Az elnök gróf összehivja az igazgatósági ülést. 
Simon Endre látja, hogy föllázadnak ellene, a kiket ő emelt föl a porból, ezek a 
csizmadiák, szatócsok, kiket ő bankigazgatókká tett, ez az éhenkórász mágnás, kit ő 
kiszabaditott az irodá­ból, hol ötven forint havi fizetésért körmölhetne még most is. 
Fogait csikorgatja dühében. Hát mit akarnak? 
Mit akarnak? Magok sem tudják, hogy mit akarnak. Legeslegelőször elhatározzák, hogy 
nem lesz uj részvénykibocsátás, nem lesz tőkefölemelés. Ez volt ugy is minden bajnak 
a kezdete. 
- Hát azt hiszik, hogy azzal minden megjavul? - kérdezi gúnyosan Simon Endre. 
És akkor előáll végre leplezetlen a teljes valósággal. Utólagos jóváhagyás reményében 
már előre kibocsátott és eladott nyolczezer darab részvényt a lehető legmagasabb 
árakon s ebből befolyt összesen hatszázhuszezer forint, a mit külön könyveltek s 
külön pénztárban helyeztek el, ugy, hogy arról csak a vezérigazgató maga és a 
főkönyvelő tudnak, más senki. 
Álmélkodva, elszörnyedve hallgatták a jámbor polgárok. Hatszázhuszezer forint! Egy 
perczig elnémult mindenki. A miniszteri tanácsos halálsápadtan emelkedett föl, de nem 
tudott szólni. A kis, sovány emberke egész testében reszketett. Hát fáradságosan 
eltöltött egész hosszu életé­nek ez a vége? Hát nem tudott ő megnyugodni a maga 
nyomoruságában? Kellett neki a pénz? Kellett neki a jobb élet? Most itt van, 
belekeveredett ilyen társaságba, talán őt is felelősségre vonják, törvényszék elé 
kerül a dolog. S ki tudja, mi egyéb fog még kisülni? Milyen gyalázat! 
Hasonló gondolatok forognak a Dózsa Kálmán fejében is. Milyen gyalázat! Hát ennyi az, 
a mit a kapaszkodással elért? Hát ezért kellett neki elhagyni nyugodalmas, csöndes 
életét? A kis várost, a hol becsülték, szerették, mig itt ujjal mutathatnak reá: ez 
is társa volt annak a kalóznak, ki az egyszerü, becsületes polgárok kifosztására 
indult. 
De mig az öreg embert teljesen leveri ez a csapás, az ifjut mintegy kiragadja tétlen 
álmodo­zásából. A gyáva ingadozásnak vége, ennek a hitvány kapaszkodásnak is vége. 
Itt hagyja ezt a hazug életet, visszamegy, a honnan jött, a kis városkába, 
takarékoskodással, becsületes ipar­kodással ujra kezdi, a hol félbehagyta. A 
nagyravágyás, a hiuság minden álmából kigyógyult; nem ide való ő a kalandorok, a 
szerencsehajhászok seregébe. 
Most már nem lesz gyönge, komolyan fog beszélni Piroskával. Örüljenek, hogy innen 
szaba­dul­hatnak. Kis vagyonkájok oda veszett, de a becsületöket még elvihetik, ha 
jókor menekül­nek. Ő nem részes semmi olyanban, a mit lelkiismerete szemére vethetne. 
Ez a csalás a bank uj kibocsátásu részvényeivel tudtán kivül történt. Azt Simon Endre 
egyedül csinálta. Lakoljon érte egyedül. 
A vakmerő ember védelmezni akarja magát, de szavát elfojtja a kitört vihar. Az egész 
igaz­gató­ság ellene fordul, az egyszerü polgáremberek ökleikkel fenyegetik s olyan 
szavakat kiabálnak oda neki, a milyeneket még nem hallott az ünnepelt férfi. 
- Gazember! Zsivány! 
Simon Endre gúnyosan tekintett szét szidalmazóin. Hogy dicsőitnék most ezek, hogy 
tapsol­nának, hogy hizelegnének neki, ha terve sikerült volna s hogy fogják 
magasztalni, ölelgetni, a világ legnagyobb emberének kikiáltani, ha mégis sikerül! S 
ez a nyomorult törvényszéki irnok, a ki most elnöki székéből oly mágnási gőggel nézi 
le őt, hogy fog ujra meghunyász­kodni előtte. 
Csak szóhoz engednék jutni, csak meghallgatnák, hogy mindent elmondhatna. Eddig az 
ujja körül csavargathatta ezeket a bamba embereket s most egyszerre föllázad 
mind: 
- Hol a pénz? Hol a hatszázezer forint? 
Végre nagynehezen szóhoz jutott: 
- Megmondom, hogy hol a pénz. Mikor a részvények ára alászállt, akkor harminczöt 
forint­jával, harmincz forintjával visszavásároltam, a mit kevéssel azelőtt eladtam 
hetvenért, hetven­ötért. Ilyen módon nyolczezer részvénynél a bank tiszta nyeresége 
kétszáznyolczvanezer forint. 
Az álmélkodás ujra elnémitott minden ajkat. Kimeredt szemekkel bámultak a 
vezérigazgatóra. Hiszen ez arany-ember, a ki csodákat mível. 
Az elnök gróf a legnagyobb udvariassággal hajolt oda: 
- Hogyan méltóztatott mondani? Kétszáznyolczvanezer forint? 
S a vezérigazgató ismételte: 
- Kétszáznyolczvanezer forint. 
A csizmadia, szatócs-igazgatók hülye arczczal, bámulástól szinte kővé meredve ültek 
ott szé­kei­ken. Kétszáznyolczvanezer forint nyereség! Hiszen ilyet csak a 
tündérmesékben hallottak. De már nem hittek el mindent vakon, az álmélkodás első 
megdöbbentő perczei után föltámadt a kétség: 
- Hol a pénz? 
- A pénzen ujra részvényeket vásároltunk. Vettünk, eladtunk, megint vettünk. Ugy, 
hogy je­len­leg tizenhatezer részvény van a bank birtokában s csak kétezer darab a 
magánosok kezé­ben. Még abból is bevonhatunk egy részt. Már most ezáltal föltétlen 
urai lettünk az árfolyam­nak, fölemelhetjük és sülyeszthetjük tetszés szerint. A 
nyolczezer darabot, mely előleges engedély nélkül lett kibocsátva, megsemmisithetjük, 
ha ugy tetszik, vagy félretehetjük a köz­gyülés által megszavazandó uj 
kibocsátásra. 
A csizmadiák hüledeztek s szédelgett a fejök. A kétszáznyolczvanezer forint nyereség, 
a min osztozkodhattak volna, kibékitette volna őket, mindenre szemet hunytak volna és 
elpalástoltak volna minden visszaélést; de mikor ez a nyereség nincs sehol. Itt van 
részvényekben? Mit ér nekik az a részvény? A pénzt keresik, a pénzt. Hová lett az a 
sok pénz? 
Hiába mutogatja ki nekik a vezérigazgató, hogy hiszen itt van, kérem, az értékekben, 
a részvényekben, a váltótárczában, a lombardüzletben, a betáblázásokban, mindenütt 
van, csak a pénztárban nincs. Az egyszerü emberek nem birják megérteni, hogy itt egy 
fényes pénzügyi operáczió kinálkozik, mely dusgazdagokká teszi mindnyájokat. 
Ime nézzék meg a könyveket. A bank aktivái, minden passzivát levonva s a részvényeket 
csak a mostani árfolyam szerint számitva, a félmilliót jóval fölül haladják. Hát van 
intézet, mely ilyen fényes eredményt mutathat föl rövid fennállása után? Nem 
eszeveszettség kétségbeesni? 
Olyan ékesszólással beszél, hogy az együgyü polgárok meginganak, de aztán ujra megint 
előáll a kétség. Nem hisznek már ennek az embernek, akármit mond. 
A miniszteri tanácsos föláll s remegő hangon vizsgálatot kiván. Idegen szakértők 
szigoruan, részletesen tekintsék át az egész üzlet forgalmát, vizsgáljanak meg minden 
könyvet s tegye­nek jelentést az igazgatóság legközelebbi ülésén, melyet az elnök 
annak idején majd összehi. Addig a titkár fogja helyettesiteni a vezérigazgatót. 
Arra mind kiabálni kezdtek, hogy: 
- Ugy van. Helyes! 
Dühtől elkékülve ugrott föl székéről Simon Endre. 
- Hát megtébolyodtak? Erővel tönkre akarják tenni a bankot? El akarják vágni maguk 
alatt a fát? Idegen szakértőket ide hozni? Az ellenséget beereszteni saját 
sánczunkba? Micsoda agyalágyult gondolat? Hiszen ennek hire fut s azonnal veszett 
nevét költik a Polgári Banknak. Föl nem támasztják aztán többé, akármit 
csinálnak. 
Becsületére mondja, hogy minden ugy van, a hogy előadta. Hát mit akarnak a 
vizsgálattal? 
De azért csak vizsgálatot akarnak, vizsgálatot. Már nem biznak a becsületszóban sem. 
Nekik vizsgálat kell. 
Dühtől fuldoklik Simon Endre. Átkozza magában azt a perczet is, a mikor ezekből a 
butákból állitotta össze magának az igazgatóságot. Ha okosabbak volnának, megértenék, 
hogy micsoda veszedelem az a vizsgálat, a mit oly konokul sürgetnek. 
Oda fordul Dózsa Kálmánhoz: 
- Szólj hát legalább te, magyarázd meg nekik. 
De Dózsa Kálmán nem akar kezet nyujtani annak a szédelgésnek folytatásához, mely most 
már világosan föltárul előtte. 
- Én a rendkivüli közgyülés összehivását kivánom. 
Arra valamennyien elkezdenek kiabálni: 
- A közgyülést, a közgyülést kell összehivni. 
- De hát nem értitek, hogy a közgyülés titeket is el fog söpörni? - hörög 
kétségbeesetten Simon Endre. 
Nem, nem akarnak megérteni semmit. Az elnök gróf kimondja a határozatot, hogy 
össze­hiv­ják a rendkivüli közgyülést, addig a vezérigazgatót fölfüggesztik állásától 
s idegen szakértők által megvizsgáltatják a könyveket s az üzlet egész menetét. 
XIX. 
Kertész Antal törvényszéki biró Vámoson megunta azalatt a várakozást és ujra 
fölrándul Budapestre sürgetni a királyi tábla dolgát. Mert mozogni kell az embernek, 
mozogni. 
Nagy megütközéssel hallja, hogy a veje micsoda bolond gondolatot forgat a fejében. 
Vissza akar menni Homok-Berénybe? No csak az kellene. Visszamenni, eltemetné magát 
ott a vidé­ken, mikor itt fent már oly szépen előre haladtak? 
- Ne engedd - buzditja a leányát. - Semmikép se engedd. 
Azért, mert egy képviselőválasztáson megbukott Kálmán? Hát próbálja ujra. Azért, hogy 
a pénzök elveszett annál a Polgári Banknál? A pénz forgandó, visszanyerhetik 
ujra. 
- Csak ne hadd, édes leányom, ezt a szép előmenetelt ne hagyjátok abba. 
Akadályokkal mindenütt kell küzdeni az embernek, de azért csak iparkodjék, tolakodjék 
előre. Okos ember mindenütt hasznot huz. Ni, itt az a Polgári Bank, oda uj 
vezérigazgató kell, ha elcsapják ezt a Simon Bandit. Hát miért nem iparkodik Kálmán, 
hogy ő kaparitsa meg azt az állást? Hiszen csak egy kicsit kellene mozogni, 
noszogatni az embereket, bizonyos, hogy megkapja. 
- Tyü, milyen életetek lesz akkor! Háromemeletes házat vesztek, palotát, kocsit, 
lovat tartotok, nagy ebédeket adtok, a mire meghivjátok a minisztereket. Micsoda 
bolond ember az a te urad, hogy mindezt itt akarja hagyni? 
S a fiatal asszonyka is ugy vélekedik, hogy mindezt bolondság volna itt hagyni és ő 
nem megy, ki fogja jelenteni Kálmánnak, hogy nem megy. 
- Ne is menj, - erősiti meg ebben a szándékában gondoskodó atyja. 
Neki hiába beszél arról Kálmán, hogy tönkrejutottak, hogy nem birnak itt tovább 
megélni. Hallja ő azt a nótát Flóristól már évtizedek óta. Az is mindig jajgat, az is 
mindig tönkre­jutásról panaszkodik, az sem bir megélni, hanem azért évről-évre rakja 
félre a sok pénzt, maholnap kádakkal állhat már nála az arany. 
Most is jajveszékel, mikor meglátogatja Kertész Antal s egy pár száz forintocskát kér 
kölcsön, de isten bizony ezt már igazán meg fogja adni, mert bizonyosan kinevezik 
nemsokára a királyi táblához. 
- Hagyj nekem békét - nyög az öreg kuriai biró; - tönkretett a vőd ugy is. 
Beleusztatott abba az istenverte Polgári Bankba. Mindenemből kifosztottatok. Mit 
akartok még? 
- Csak háromszáz forintot, Flóris bátyám, - nyaggatja Kertész Antal az öreget. - A 
leányoknak nincs otthon egy becsületes kimenő ruhájok, a mit fölvehetnének. A te 
keresztleányaid, unoka­hugaid, kihez forduljanak, ha nem tehozzád? 
- Miért nem takarékoskodtok jobban? - dorgálja öcscsét az öreg. - Más ember meg tud 
élni a birói fizetéséből. Tőlem ne várjatok. Egy krajczárt se várjatok. Isten tudja, 
hogy heverem ki magam is ezt a nagy csapást. De a biróság elé kell kerülni ezeknek a 
csalóknak, ezeknek a zsebmetszőknek. A vődnek is. Igen, igen, annak is. 
De Kertész Antal ismeri már az öregnek a szokását, hadd pattogjon, nem felel rá 
semmit, csak a leányokra viszi át megint a beszédet. Szegénykéknek téli köpeny is 
kellene. Kalap is. Sok mindenféle kellene. 
- Hej Flóris bátyám, csak az apa szive érzi azt, a ki olyan, mint én, hogy odaadnám 
az életemet is a gyermekeimért. De ne busuljatok, mondtam nekik, Flóris bácsi nem fog 
meg­feled­kezni rólatok, Flóris bácsinak szive van... Ha látnád, Flóris, azokat az 
áldott jó gyereke­ket... 
A gazdasszony már háromszor is benyitotta az ajtót különböző ürügyek alatt, mert 
sejtette, hogy a tekintetes ur már megint pénzt akar a méltóságától s a méltósága 
olyan gyönge, hogy megint leveszi a lábáról a tekintetes ur. 
- Ne hagyja magát méltósága, - szerette volna mondani neki a vén gazdasszony. 
S ha már nem mondhatta, hát legalább egy mérges pillantással adta tudtára. Ő 
méltósága azonban nem akarta megérteni s türelmetlenül támadt reá: 
- Eredj már, mit szöszmötölsz olyan sokáig? 
Dörmögve ment ki a vén gazdasszony. Tudta, hogy a mint kint lesz, a méltóságos ur 
mindjárt kinyitja az iróasztala fiókját, kivesz belőle három darab száz forintos 
bankót és kezébe nyomja az öcscsének, ugy, hogy mikor ujra bejön Zsuzsi a 
kamrakulcsért, vagy a gyufáért, a mit itt felejtett, már semmit sem láthat. Csak a 
méltóságos ur zavart képéről látja, hogy mi történt. 
No de csak jőjjön megint panaszkodni neki a méltósága, hogy igy meg ugy; az a Tóni 
már megint... tudom Istenem, hogy majd kifizeti Zsuzsi. Neki ne panaszkodjék a 
méltósága, ő meg nem hallgatja többé. 
Ámde a tekintetes ur is hiába hizeleg neki, hogy: 
- Zsuzsikám, maga évről-évre fiatalabb lesz. Isten bizony, olyan csinos menyecske, 
hogy az embert szinte kisértetbe hozza. 
- Az ám - morog Zsuzsi, - kisértetbe hozza a tekintetes urat a majd megmondom, hogy 
micsoda. 
Mert Zsuzsit nem lehet kiengesztelni. A hétfejü sárkány nem őrzi jobban a mesében a 
kincses ládát, mint ez a vén cseléd a gazdája pénzét. 
Szent áhitattal törülgeti le a port minden nap az iróasztalról s elgondolja 
magában: 
- Teremtő atyám, mennyi pénz lehet már abban a fiókban! Mennyi takarékpénztári 
köny­vecs­ke! Hát még mennyi lehetne, ha nem volna olyan telhetetlen s nem akarna 
mindig nyerekedni! 
Csak homályos sejtelme van ugyan Zsuzsinak arról, hogy a méltóságos ur itt is 
vesztett, ott is vesztett valamit; de minthogy ő méltósága nem állja ki az effélét 
keserves panaszkodás nélkül, valamit mégis csak tud arról a vén gazdasszony. 
Most is, hogy ez a baj történt a Polgári Bankkal, sejti a vén gazdasszony, hogy a 
méltóságos urnak veszedelemben forog ott valami pénze. 
- Hát miért nem adja el a méltósága azt a részvényt? Üssön bele a tüzes istennyila, a 
ki még ki is találta! - tanácsolja buzgón. - Lám, az asztalos is eladta, kinek 
odalent van a műhelye a pinczében. 
De ő méltósága rendre utasitja a buzgó tanácsadót: 
- Hallgass, ne kotyogj, nem értesz te ahhoz. 
Nem nagyon bizik ugyan a méltóságos ur abban, a mit Tóni beszélt, hogy jobbra fordul 
a Polgári Bank sorsa, azt a szédelgő vezérigazgatót elcsapják s a Tóni veje lesz a 
vezérigazgató. Azt tán csak azért mondta, hogy könnyebben kicsikarja a háromszáz 
forintot. De hátha mégis? Csakugyan olvasott valamit a lapokban a vezérigazgató 
felfüggesztéséről, rendkivüli közgyü­lésről, melyet össze fognak hivni. 
S csak tartogatja tovább a fiókjában a részvényeit, a többi bukott takarékpénztárak, 
üveg­gyárak, kőszénbányák, cserhántó részvénytársaságok akcziái mellett, melyek mind 
nagy zajjal indultak meg, fényes osztalékokat igértek s végre itt rekedtek a 
méltóságos ur asztalfiókjában. 
Nincs szerencséje ebben a csalárd, gonosz világban. Hiába kuporgatja az ezreseket, 
hiába kapaszkodik fölfelé, mindig ilyen nyomorult részvényekbe kapaszkodik. 
Maholnap már nem fér el az iróasztala fiókjaiban, annyi van. Sok, sok ezer forint 
beleölve ezekbe a csalóka papirosokba, melyeket még mindig dugdos, rejteget. 
Milyen meglepetés lesz majd az örökösöknek, a kik várják a dus örökséget. Kertész 
Antal ugy beszél arról, hogy isten tudja lesz tán félmillió is. De otthon Vámoson 
senki sem hiszi neki, mert megszokták már, hogy csak ugy peregnek Kertész Antal urnál 
a százezrek, a milliók. No, no, jó, ha harmadrésze lesz. S Kertész Antal ur talán 
maga sem vár többet s tudja, hogy az is négyfelé oszlik, de azért csak jár a szája, s 
emlegeti a félmilliót. 
- Az is reátok marad, - dicsekedik a veje előtt. - Flóris bácsi nem élhet örökké s én 
is utána megyek nemsokára. Tietek lesz minden. Olyan életetek lesz, mint valami 
herczegnek. Ugyan micsoda szamárság volna most visszamenni Berénybe ügyvédnek. 
De Dózsa Kálmán hallatlan makacs. Ő visszamegy. Mihelyt annak a Polgári Banknak 
tisztába jön a zavaros dolga, ugy, hogy becsülettel távozhatik, rögtön visszamegy. 
Már a lakást is fölmondta. Már a butorait is el akarja adni. Homok-Berényben nincs 
szükség barokkstilü butorokra; vesznek valami olcsót, nekik valót. 
Csak becsülettel birjon kigázolni ebből a bankhistóriából. Csak ez aggasztja még. Az 
idegen szakértők, a kik a könyveket vizsgálják, fejeiket csóválják s nagyon 
elkomolyodnak. És mennél tovább vizsgálják, annál jobban elkomolyodnak. 
- Baj van? - kérdezik az igazgatósági tag urak, kik most mindig ott ténferegnek a 
bankban, délelőtt, délután s szorongva lesik, hogy mit mondanak már a szakértők. 
De azok csak kurtán felelnek a hozzájok intézett kérdésekre. Majd nyilatkoznak, ha 
mindent átvizsgáltak. Csak az egyik enged meg magának egy megrovó megjegyzést: 
- Hallatlan könnyelmüséggel jártak el az urak. 
De a többi int annak is, hogy hallgasson. 
Mégis kiszivárog egy és más. Talán igaz, talán nem is igaz. Ki tudja? Ilyenkor 
mindenfélét beszélnek az emberek. 
A bank hivatalnokai lehorgasztott fejjel járnak-kelnek az intézet helyiségeiben. Az 
üzlet teljesen szünetel. Csak néha jön egy-egy elkésett betevő a pénzeért, azt 
elutasitják, hogy majd tessék néhány nap mulva jönni. 
A mézeskalácsos pénztárnok kezeit tördeli: 
- Uram Istenem! Mi lesz ennek a vége? 
Csak a főkönyvelő viseli magát hetykén, daczosan. Foghegyről felelget a szakértőknek, 
ha valamit kérdeznek, vagy csak vállat von s konokul hallgat. 
Mindez nyugtalanitó s növeli Dózsa Kálmán aggodalmát. Vajjon, hogy fog mindez 
végződni s lehet-e még becsülettel menekülni? 
XX. 
Szombat este volt, a Dózsáék napja. A bájos asszonyka szalonja most is tele volt 
vidáman nevetgélő, csevegő urakkal és hölgyekkel, de főkép urakkal. 
Az urak nem oly nagyon válogatósak. Miért ne mennének oda, a hol jól mulatnak? 
Meglehet, hogy egy hét mulva már bajosabb lesz eljönni, de ma még csak olyan 
bizonytalan hirek kerin­genek Dózsáékról. Egyik vagy másik sugdosva kérdezi 
szomszédjától: 
- Igaz? 
S mialatt szürcsölik a teájokat és bókokat mondanak a szép háziasszonynak, gonosz 
pletykákat suttognak egymásnak mulattatóul. 
Néhányan kiváncsiak arra, vajjon eljönnek-e Simonék? A Polgári Bank botránya már 
ismeretes városszerte, már a lapok is szellőztették. Nagyon csunya dolgok sültek ki 
ott. Hja, addig jár a korsó a kutra, mig egyszer eltörik. 
- Nem kell félteni Simon Endrét, - vélik mások, - ügyes ember az, kimászik az. 
Találgatják, vajjon bele fog-e avatkozni a biróság? 
Egy ur ugy hallotta, hogy már be is van adva a bünvádi följelentés. 
- Csitt, csitt, zsindely van a házon, ne olyan hangosan - csillapitják némelyek. 
S a szemeikkel integetnek egymásnak. Hiszen a szép háziasszonynak a férje is be van 
keverve ebbe a bankhistóriába. 
- Oh, annak hatalmas pártfogója van, Szováthy a képviselő, - jegyzi meg valaki az 
egyik sarokban. 
Arra összedugják a fejeiket és nevetgélnek. Csak lopva száll egy-egy pillantás 
Szováthy felé, ki a szép háziasszony közelében ül s kissé idegesnek látszik ma, ámbár 
iparkodik mosolygó és nyugodt arczot mutatni. 
A házi urat nem láthatni. De az nem tünik föl; máskor sem igen láthatni. Járnak ide 
olyan urak, a kik még nem is látták. 
Ámde ki törődnék a házi urral? Az itt csak olyan ötödik kerék. Isten tudja, merre 
szaladoz az most. Reggel óta lázasan jön, megy. Még ebédre sem jött haza. 
Jó, hogy apa épen itt van s megmagyarázza Piroskának: 
- Soha se aggódjál azért, édes lányom; dolga van, hát nem jöhet. Megebédelünk 
magunk. 
Meg is ebédeltek mind a ketten jó étvágygyal s most mind a ketten jókedvüen mulatnak 
a vidám társaságban. Hogy Kálmán ugy elrohant hazulról szó nélkül, az nem zavarja 
őket. Bizonyosan a bankban lesz valami fontos dolga. 
Persze hogy a bankban, a hol délelőtt is, délután is igazgatósági ülésre jöttek össze 
ma a megrémült igazgatók és felügyelő-bizottsági tagok s tanácskoznának, ha tudnának, 
de az ijedtség elveszi a szegény csizmadiáknak és szatócsoknak azt a csepp eszét is, 
a mi volt. Csak óbégatnak, veszekednek, egymást vádolják s lehetetlenné tesznek 
minden tanácskozást. 
Rémitő zürzavar uralkodik a bankban. Inséghesy Aladár gróf gyámoltalan, sápadtan ül 
ott az elnöki székben. Sejti, hogy ujra visszamehet körmölni az irodába, a honnan 
eljött, ha ugyan valami még rosszabb dolog nem történik vele. Ha be nem zárják 
mindnyájukat. 
Reszketnek, mint a nyárfalevél. A könyvelő megszökött. Ez a rettenetes hir 
kétségbeejti őket. Tegnap már nem volt itt a bankban egész nap s ma reggel, mikor 
lakásán kerestették, arról értesültek, hogy még tegnapelőtt este elutazott. Azóta már 
messze járhat Amerika felé. 
- Sürgönyözni kellene, el kellene fogatni a gazembert! - kiabálnak az igazgató urak. 
- Föl kell jelenteni a törvényszéknél. 
De a szakértők, a kik a könyveket átvizsgálták, azt tanácsolják, hogy jobb lesz abba 
hagyni, mert ha törvényszék elé kerül, a könyvelő ugy bemártja az egész 
igazgatóságot, hogy mind­nyájan csávába kerülnek. 
Nagy visszaélések történtek itt, melyek a büntető törvénybe ütköznek. A mérleg is 
hamis volt. 
- A vezérigazgató csinálta - kiabáltak az igazgatósági tagok. - Mindent az csinált, 
meg az a zsivány, a könyvelő. 
- Kérem, az mindegy, alá tetszettek irni, - világositják föl őket a szakértők. - 
Egyébként itt az ügyvéd ur, az ismeri a törvényt. A méltóságos ur is tudja. 
Persze hogy tudják s lecsüggesztett fejjel ülnek ott a lármázó mesteremberek 
közt. 
A szakértők számos hamisitást mutatnak ki a könyvekből. Látszik, hogy rettenetesen 
fölületes volt a fölügyelet, a legnagyobb mértékben könnyelmü, soha semmit meg nem 
vizsgáltak. Nagyon kompromittáló adatok fognak a biróság előtt fölmerülni. Hiába 
tetszik mondani, hogy az igazgatóság ártatlan. Aztán kérem, az sem járja, hogy ő 
méltósága az elnök ur csak ugy tetszés szerint szedegetett ki pénzt a kasszából s 
bonokat adott helyébe. Meg az sem, hogy az igazgató urak olyan roppant összegeket 
vettek ki betáblázásra, váltóra. 
A derék iparosok verik a mellöket, hogy ők becsületes emberek, nekik házok van. Az 
elnök gróf is reméli, hogy az ő neve elég kezesség. De már nem oly fenhéjázón fejezi 
ki ezt a reményét, csak halkan, szerényen. Ugy meglapul ott az elnöki széken, hogy 
alig látszik ki. 
Az öreg miniszteri tanácsos is összehuzza magát szegény. Neki is van néhány 
váltócskája a bankban, nem sok, de olyan eladósodott szegény embernek az is sok. 
Legtöbb a vezérigazgató tartozása. Az egymaga kilenczvenezer forintot vett ki a 
bankból. S most abba hagyják a czivakodást egymás közt és mindnyájan a vezérigazgatót 
szidják: 
- Be kell csukatni a gazembert. 
Csak Dózsa Kálmán hallgat. 
- Mit tetszik mondani, ügyvéd ur? - fordulnak feléje a csizmadiák. 
Dózsa Kálmán meg akarja előbb hallgatni a szakértők véleményét. Azok ugy hiszik, hogy 
talán még minden elintézhető botrány nélkül. Legokosabb volna, ha futni hagynák a 
szöke­vény könyvelőt és nem feszegetnék tovább a megtörtént dolgokat. Egy kis 
áldozattal a bankot még meg lehetne menteni s szolid vezetés mellett talpra állna 
egészen. 
Arra megkönnyebbülten lélegzettek föl valamennyien. Elhatározták, hogy a hiányt a 
volt vezér­igazgatónak kell fedezni, az áldozatot neki kell meghozni, hisz ő az oka 
mindennek. 
Elhivatták mindjárt a vezérigazgatót az ülésbe. Halálsápadtan, de még mindig 
kevélyen, daczosan lépett be az. Már tudta, hogy a könyvelő megszökött s hogy 
többrendbeli sikkasztást és hamisitást fedeztek föl a könyvekben. Az a nyomorult hát 
a saját számlájára is kalózko­dott? Hát igy fizetett a bizalomért, melyet Simon Endre 
benne helyezett? Közönséges alávaló csalásokat követett el? 
- Jól van, fedezni fogom a hiányt, - szólt a vezérigazgató tompán. 
- Nyilatkozatot irjon alá, - sürgették az igazgatósági tagok. 
- Azt is aláirom, ha ujra az intézet élére állitnak. 
Még egy utolsó erőfeszitést próbált. Ha még egyszer kezébe kaphatná a bank vezetését. 
Van egy uj eszméje, nagyszerü eszméje. Néhány százezer forintot lehetne rajta 
nyerni. 
De nem akarják meghallgatni. Elég volt már nekik a Simon Endre eszméiből. Hogy is ne? 
Nem ettek bolond gombát, hogy a bank élére állitsák őt ujra. Nem akarnak börtönbe 
jutni, örülnek, ha most megmenekednek. 
- De nem fognak megmenekedni, - vágja oda dühösen Simon Endre. 
Erőszakoskodik, fenyegetőzik: 
- Majd meglátják! 
Igy oszlott szét a délelőtti ülés a legnagyobb zürzavar közt. Délután folytatják. 
Dózsa Kálmán elbámult, mikor kifelé mennek és Simon Endre belekapaszkodik a 
karjába. 
Első gondolata az volt, hogy lerázza magáról, mint az ember leráz magáról valami rut 
férget, mely reá kapaszkodik; de a mint arczára tekintett, a lázas izgatottságtól és 
kétségbeesett belső küzködéstől eltorzult arczra, nem birta megcselekedni, hogy 
eltaszitsa magától. 
- Ki tudja, látlak-e még, beszélhetek-e még, veled? - szólt Simon Endre vonagló 
ajkkal. - Ha ráérsz, ebédeljünk együtt. 
Bementek egy kis vendéglőbe a Kerepesi-uton, hová hajdan Simon Endre járni szokott, a 
leg­első időben, mikor Budapestre feljött szerencsét próbálni s a felesége még lent 
maradt vidéken. 
A vendéglős megismerte s alázatosan jött elejébe: 
- Oh nagyságos uram, milyen szerencse! 
Bevezette az előkelő vendégeket a legbelső szobába s megkérdezte, hogy mit 
méltóztatnak parancsolni? 
- Egy kis jó magyaros ebédet, Borsos bácsi, önre bizzuk, hogy mi legyen - szólt Simon 
Endre. - Aztán abból a jó érmellékiből, ha van még. 
- Van, kérem alásan - szorgalmatoskodott a vendéglős és ő maga kiment a borért, meg a 
konyhába, hogy ott rendelkezzék. 
Mikor a bort az asztalra tették, Simon Endre töltött a Dózsa Kálmán poharába, aztán a 
magáéba. 
- Koczczintasz velem, Kálmán? 
Dózsa Kálmán szó nélkül fölemelte poharát. Nem szivesen tette, de koczczintott. 
- Emlékszel még, Kálmán, mikor együtt jártunk iskolába? 
Ujra töltött a poharakba s a magáét fenékig fölhajtotta. 
- Te olyan csöndes és rendes kis fiu voltál. Én már nagyobb kamasz voltam s 
mindenféle bolondságra hajlandó... Igyál hát. Miért nem iszol? 
Megint töltött és megint ivott. 
- Már az iskolában megmondták, hogy nem lesz jó végem... Mindegy, az ember egyszer él 
s ugy éljen, hogy érdemes legyen azért élni... Csak egyet sajnálok, hogy irántad nem 
tanu­sitottam igazabb barátságot, mikor ujra találkoztunk itt. Ha te álltál volna 
mellettem, ha reád hallgattam volna, sok dolog máskép történt volna. 
Lekönyökölt az asztalra s egy darabig hallgatott. Fölhordták az ebédet, de csak 
ivott. Az érmelléki után tokajit hozatott. 
Csak ketten voltak a külön vendégszobában. Simon Endre körültekintett s keserü mosoly 
lebegett ajkai körül. 
- Itt kovácsoltam az első terveket, mikor ugy magamban üldögéltem, a szerény kis ebéd 
mellett és azon gondolkoztam, mennyivel jobb lenne fényben élni, pompában élni, a 
mások rovására élni. De a vakmerőség nem mindig elég, szerencse is kell hozzá. Most 
czudarul alulra kerültem. Meglehet, hogy egy pisztoly-lövés lesz a vége... De igyál 
hát. 
- Köszönöm, már nem iszom. 
Akkor Simon Endre is eltolta maga elől a poharat. 
- Igazad van. De ne nézz ugy reám. Nem vagyok olyan gazember, mint gondoljátok. 
Senkinek sem akartam kárát. Mindnyájan boldogulhattatok volna mellette. És még most 
is, Kálmán, most is jóra tudnék forditni mindent, csak a kezembe kaphatnám. 
Szemei villogtak s éles, fürkésző pillantással méregette szemközt ülő társát. Kálmán 
nem tudta, hogy mit gondoljon. A régi gyermekkori barátság emléke-e az, a mi 
föllobbant Simon Endre szivében, vagy a kalóz zsákmányszomja, a ki uj merényletet 
forral? 
- Ha még egyszer megfordul a szerencse, meglátod, Kálmán, hogy ki vagyok. Tudom, hogy 
ha én más lettem volna hozzád, te is más lettél volna hozzám. De van egy uj eszmém, 
nagyszerü uj eszmém és ha az sikerül, akkor majd meglátod... 
Ugy váltak el. Még utolsó szava is az volt Simon Endrének: 
- Olyan tervem van, hogy bámulni fog a világ. Meglátod... 
De Dózsa Kálmán nem fogja meglátni. Csak kigázoljon ebből a hinárból, mely becsületét 
fenyegeti, örökre bucsut mond ennek a fényes szédelgő nagy világnak. 
Délután ujra összeült az igazgatósági ülés, de már Simon Endre és a szakértők nélkül. 
Valamit határozni kell. A dolog sürgős, mert már fenyegető hangokat hallottak, 
egyik-másik lap figyelmeztette a biróságot, lehet, hogy panasz is érkezik a 
törvényszékhez, bünvádi följelentés valami elkeseredett részvényestől. 
De nem lehet semmit határozni, mert a lárma és a czivakodás ujra kezdődik. Egyszerre 
csak elnémul mindenki. Két kocsi áll meg a bank előtt. Három polgári öltözetü ur meg 
egy rendőrtisztviselő szállnak ki s egyenesen bemennek a bankba. 
Ott az egyik ur bemutatja magát, hogy ő a vizsgálóbiró, kérdéseket intéz a jelenlevő 
igaz­gatósági tagokhoz, a kik reszketve felelnek, aztán lefoglalja az összes 
könyveket s kijelenti, hogy hivatalos zár alá helyezi az egész bankot. 
A szegény remegő mesteremberek azt hiszik, hogy őket is mindjárt elfogják és viszik a 
tömlöczbe. Átkozzák még azt a napot is, mikor bankigazgatók lettek s rimánkodva 
bizonyit­gatják ártatlanságukat. Ők nem tudtak semmit sem a törvénytelenül 
kibocsátott uj részvé­nyek­ről, sem a többi csalásról. Mindent a vezérigazgató 
csinált, meg a könyvelő, a ki elszökött. 
Dózsa Kálmán egy-két mentő szót szól a vezérigazgató védelmére, de a többi 
tulkiabálja: 
- Ne tessék védelmezni. Megcsalt. A becsületes embereknek kell most szenvedni 
érte. 
- Kérem, a ki ártatlan, annak nincs mitől félni, - nyugtatja meg a vizsgálóbiró a 
remegőket. 
De a jámbor polgároknak a lelkiismerete még arra sem lesz egészen nyugodt. Mert hát 
az a pénz, a mit fölvettek, hogy a házacskáik helyébe háromemeletes nagy házakat 
épittessenek? Mit mond majd ahhoz a törvényszék? Meg az elnök ur bonjaihoz? 
Aztán a részvényeikkel, Istenem, mit csináljanak a részvényeikkel? Azokkal most már 
befüthetnek, a banknak most már vége, mindennek vége. 
- Legalább zárják be a vezérigazgatót, tessék elfogatni, mig el nem szökik az is, - 
zaklatják a vizsgálóbirót. 
- Kérem, ne tessék nekem tanácsokat adni, tudom a kötelességemet, - utasitja el őket 
a vizsgáló­biró. 
Aztán, miután mindent lepecsételt, kiséretével kocsiba ült és elhajtatott. 
Már besötétedett, s a lámpák égtek künn az utczán, mikor Dózsa Kálmán a bankból 
hazafelé indult. Olyan nehéz volt a feje s oly zsibbadtak a lábai. 
Tehát ez a vége annak a kapaszkodásnak? Kis vagyonkája elpocsékolva s még neve sem 
marad meg tisztán. Meg fogják hurczolni a lapokban, büntető biróság elé állitják s 
annak a szégyene reá tapad, ha fölmentik is. Otthon a kis városban olvasni fogják s 
édes anyja, szegény édes anyja, hogy fog pirulni miatta! 
Sötét, zord gondolatok közt botorkál tovább s betér egy kevésbbé járt utczára, mintha 
attól félne, hogy az arczáról olvashatják már gyalázatát. Egy ismerős haladt el 
mellette köszönés nélkül s azt hiszi, hogy az már azért nem köszönt. Nem akarja 
elhinni, hogy az véletlen nem vette észre. 
Hát vége már a becsületének teljesen? Keserü szemrehányásokkal halmozza el magát. 
Miért nem menekült ebből az örvényből már előbb? Miért volt oly gyáva, hogy idáig 
hagyta jutni a dolgot? Hiszen ösztönszerüleg idegenkedett ettől a Simon Endrétől 
mindig, már diákgyerek korukban; miért keveredett bele mégis üzelmeibe? 
De csodálatos, hogy most, mikor miatta jutott ilyen bajba és szégyenbe, most valami 
szána­lomfélét érez a bukott ember iránt. Talán azért, mert mindenki elhagyta, 
mindenki szidja és vesztét kivánja? 
Szeretné tudni Dózsa Kálmán, hogy mi történt vele? Vajjon letartóztatták-e? Vagy még 
nem is tudja, hogy mi fenyegeti? 
Dózsa Kálmán tusakodik magában: szóljon-e neki? Figyelmeztesse-e? Nem tudja, mit 
tegyen; de mégis arra veszi utját, hol Simon Endre pompás uj háza áll. 
Nagy népcsoport tolong a kapu előtt s a mentők vöröskeresztes kocsiját is látja Dózsa 
Kálmán. Szinte megfagy a vér szivében. 
A kapu be van zárva s rendőr áll előtte. 
- Mi történt? - kérdezi Dózsa Kálmán. 
- Egy ur leugrott a harmadik emeletről az udvarra, - felelik neki. 
Megborzad és nem meri kérdezni, ki volt; de egy vén asszony a szomszédságból, a ki 
látta a véres holttestet, mig a rendőrök nem jöttek s ki nem szoritották a népet az 
udvarból, kérdés nélkül is megmondja: 
- A háziur volt. 
Tántorogva ment tovább Dózsa Kálmán. Maga sem tudta volna megmondani, hogy jutott 
haza. Egész uton mindenütt egy összezuzott holttest lebegett szemei előtt. 
Végre mégis csak haza jutott. A kapuban mintegy föleszmélt kábultságából. Még ma ir 
édes anyjának s mihelyt lehet, elhagyják a fővárost. Most már bizonyára nem fog 
ellenkezni Piroska sem. Szegényül, mindenéből kifosztva, meghurczolt névvel, de 
legalább tiszta, mocsok­talan öntudattal térnek vissza oda, a honnan jöttek. 
Egy perczig megáll a kapu félhomályában. Egy fiatal ur halad el mellette nevetgélve s 
fölfelé indul a lépcsőn. Dózsa Kálmán hallja, hogy az ő nevét emlegetik, meg a 
feleségéét. 
- De hát miből élnek ezek az emberek? - kérdezi az egyik ficsur. 
A másik nevetve felel: 
- Egy szép asszony mindig megél. 
- Igaz, hogy Szováthy...? 
- Pszt! - szakitja félbe a másik, a ki látja, hogy valaki jön utánok. 
De már abban a pillanatban megragadja az a valaki hátulról a kabátgallérjokat s egy 
rántással lefelé lóditja őket. 
- Mit tudtok a feleségemről, nyomorult rágalmazók? 
Azok elképednek. Mind a kettőnek legurul a fejéről a kalap s az egyik el is bukik, 
mig a másik a lépcső karfájába fogódzkodva tartja fenn magát. 
Lovagias elégtételt követelnek. 
- Megkapják, - veti oda Dózsa Kálmán s rohan föl a lépcsőn. 
Egyenesen be a szalonba, hol közmegbotránkozás tárgya, hogy igy ront be téli 
kabátban, sáros csizmával. Neje szörnyen szégyenli ezt a neveletlenséget s durczásan 
elfordul tőle. 
A finom urak, a csinos asszonykák, kik ott a szalonban nevetgéltek, csevegtek, mind 
meg­hökkennek, mikor ezt a különben nagyon jámbor, csöndes embert igy megvadulva 
látják. Nem is köszön, kezet sem fog senkivel s Szováthyra, a ki nyájasan mosolyogva 
nyujtja feléje kezét, csak egy dühös, szikrázó pillantást vet. 
- De Kálmán, - szólitja meg az apósa, a ki nem szeretné, ha ez a bolond ember most 
össze­koczczanna a képviselő urral. 
S kezénél fogva le akarja ültetni maga mellé, hogy majd lecsöndesiti. De Dózsa Kálmán 
kirántja kezét a szorgoskodó após kezéből. 
- Veled akarok beszélni, - mondja a feleségének. 
- Kérem, kérem, - szól Szováthy s föláll a szép asszony mellől, hogy helyet csináljon 
a férjének. 
Az egész társaság látja, hogy itt valami házi jelenet készül s egymásután 
elbucsuznak. A szép háziasszony sirni szeretne mérgében. Borzasztó, hogy Kálmán igy 
kompromittálja őt. Mit fognak mondani? 
Szováthy is eltávozik, de oly tapintatosan, oly finom gavallér módon, hogy még ez a 
neki vadult ember sem köthet bele. 
- Mit csináltál, szerencsétlen? - támadt vejére az após, mikor már magok maradtak. 
Botrányt csináltál, szétrebbentetted az előkelő társaságot, megbántottad a 
pártfogónkat, ezt a derék Szováthyt, a ki bevihetne téged a képviselőházba, engem a 
királyi táblához... 
Az elkeseredett embert, a ki már kezdett csendesedni, ezek a szavak ujra felriasztják 
s mint arczába vágott ostorcsapás jutnak eszébe erre amazok a szavak, melyeket oda 
lent a lépcsőn hallott. Megragadja felesége karját, ugy, hogy az fájdalmában 
felsikolt: 
- Neked is pártfogód? 
- Tébolyodott vagy, - felel az asszony s ki akarja csavarni karját az erősen szoritó 
marokból. 
- Felelj, - liheg a férj. 
De az após is közbe lép. Ugyan mit feleljen az ilyen bolond kérdésre? Hogy mer Kálmán 
az ő leányának a becsületében kételkedni? 
Arra kitör Kálmánból lelkének egész fájdalma. Mindent elmond, a mi történt s kér, 
könyörög, hagyják itt ezt a fővárost, mely veszedelmük lett. 
De a hiu, üresfejü fiatal asszonyka nem képes megérteni, hogy miért távozzanak. S 
atyja is abban a véleményben van, hogy éppen most kell helyt állni, nem szabad 
föláldozni az elfoglalt pozicziót, nem szabad engedni, hogy a gyanu rajtok 
száradjon. 
- Én nem megyek, - jelenti ki makacs elhatározással Piroska. 
Dózsa Kálmán összetett kézzel kéri. 
- Nem megyek, - felel az asszony. 
XXI. 
Csöndesen telnek a napok Homok-Berényben, nincsenek zsurok, nem alapitanak bankokat, 
csak esténkint jönnek össze a kaszinóban preferánczozni a pap, meg a járásbiró, meg 
Kis Pista, az ügyvéd. Az aljárásbirónak meg az adópénztárnoknak nem akad pártnere, 
mert az a Dózsa Kálmán, akárhogy hivogatják, nem jön. 
Szidják is eleget: mit busul az után a haszontalan felesége után? A miatt a 
törvényszéki tárgyalás miatt sincs mit szégyenkeznie. Berényben mindenki tudja, hogy 
becsületes ember s ott fent a tárgyaláson is kiderült. Csak a kárpótlásban 
marasztalták el, de az kitelik a Polgári Bank követeléseiből. Hát mit bujkál az 
emberek elől? Hiszen azoknak a pimaszoknak is meg kell vivni, a kik azt mondták, hogy 
bünvádi kereset alatt álló emberrel nem állanak ki pár­bajra. 
- No én meg aztán nem álltam volna ki velök, - mondja a pap. - Majd adtam volna én 
nekik nyaklevest, nem lovagiaskodást. 
S mutogatja a hatalmas tenyerét. 
- Nem ért ahhoz, szent atyám, - világositja föl a járásbiró meg az albiró. 
Berényben ők a tekintélyek a lovagiasság terén. Ők mondanak döntő véleményt minden 
előforduló esetben, mely a kaszinóban szóba kerül, ámbár gyakorlatilag még eddig nem 
volt alkalmuk theoretikus ismereteiket érvényesiteni; mert Homok-Berényben a vitás 
kérdéseket az emberek nem karddal, sem pisztolylyal, hanem a tiszteletes ur által 
kijelölt módon szokták elintézni. 
Mindamellett valamennyien büszkék rá, hogy Dózsa Kálmán nem ijed meg a pisztoly 
csövétől; csak azt kárpálják benne, hogy olyan emberkerülő lett. No bizony, érdemes 
is az olyan asszonyért busulni, ki oly könnyen elhagyja az urát! 
Kár volt azért még az özvegy nagy tiszteletü asszonynak is fölfáradni Budapestre s 
hivogatni, hogy: 
- Édes leányom, gyere haza, ne hagyd el a hűséges szerető párodat. 
Az asszonyka csak vállait vonogatja: 
- Ő hagyott el, nem én őt. Hát jőjjön vissza, ha akar, nem bánom. 
De hogy Piroska menjen vissza abba a rongyos sárfészekbe, abba a nádfödeles putriba, 
azt már nem teszi. 
- Ne is kivánd, fiam, - többet nem mond a nagytiszteletü asszony, mikor haza jön. 
Minek mondaná el a többit? Minek mondaná el, a mit látott, a mit hallott, a mit 
tapasztalt? Hogy a szalmaözvegy asszonyka milyen vigan él? Mikor az öreg asszony azt 
mondta neki: 
- De hát miből fogsz élni, édes leányom, mert az urad nem küldhet neked pénzt? 
A fiatal asszonyka csak vállait vonogatta. 
És él tovább. Csinos lakása van, kocsikázik is, szinházba is jár s szombat este vidám 
társaság gyül össze nála mindig. Igaz, hogy csak urak, de az nem baj, ugy még jobban 
lehet mulatni. 
Berényben azt hiszik, hogy Flóris bácsitól, az öreg kuriai birótól csikarja ki a 
pénzt s szidják az öreget, miért hagyja, hogy zsebeljék; de Budapesten senkit sem 
szidnak, senkit sem gyanu­sitanak, csak gratulálnak Szováthy Gyulának a bizalmas jó 
barátai. 
