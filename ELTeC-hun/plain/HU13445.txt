 
I. Béla elindul Szodoma felé 
A fölkelő nap első aranyos-vörös csíkja éppen akkor bukkant ki a kukoricás mögül, 
mikor Margit kinyitotta a zöld salugátert és az álomtól piros arccal, nedves 
szemekkel nézett ki a fölébredt világba. 
- Hopp, majdnem elkéstem, - mondá magában és sietve vette föl azt a kis kék babos 
fehér batisztruhát, a melyet már este az ágyba mellé készített. Azután kiszólt az 
ablakon a vén kocsisnak, aki teljes, parádés díszben, tollas kalappal a fején, két 
veder vizet vitt a kútról a lovaknak: 
- János, öreg János, keltse föl a szakácsnét, mert majd elkésik. 
A kocsis tisztelettudóan megsodorta a bajuszához ragasztott csepükócot. 
- Deiszen kisasszonykám, fölkelt a’ már. Még a tekintetes asszony is a konyhában van. 
Úgy főzik a kávét az ifjurnak, hogy csakúgy sustorog. 
Margit hirtelen betette az ablakot. Nyilván restelkedett, hogy egy ilyen nagy napon 
álmos tudott lenni. A nap ragyogó fényessége már elöntötte az egész pusztát. A 
fehérre meszelt nagy udvarház egész eleje ragyogott a napban, az ambitus előtt 
kifeszített vörös-csíkos vászon pedig, melyet az éjjeli nedvesség megáztatott, 
pattogott, a mint a juniusi meleg sugarak száro­gatták. A tornácról pompásan be 
lehetett látni az egész szaádi pusztát, a zöld buzavetést, a sárgulni kezdő rozsot, a 
messze elkigyózó csalamádé-földet, amelynek sürüjében szikrázott a harmat a hajnali 
fényességtől. Nem messzebb két puskalövésnél idelátszott a falu, amely elég közel 
volt a tanyához arra, hogy a harangszó elhallassék idáig, de elég messze ahhoz, hogy 
a parasztok ne kellemetlenkedjenek a puszta lakóinak. 
Együtt egészben csinos kis uri gazdaság volt ez a szaádi puszta, amelynek egyedüli 
úrnője Szenttornyai Klára kisasszony. Rendben tartott, tiszta, ragyogó gazdaság, 
olyan, mint egy vén kisasszony szobája. Nem volt nagy az egész, a háromszáz holdat 
alig ütötte meg, de Klára kisasszony kezében minden rög, minden fűszál kamatozott és 
igy, fekete, de egészséges kenyéren megélt rajta egypár jó ember: Klára kisasszony, 
az öcscse: Szenttornyai Béla, meg a huga, a kis Heveér Margit. Azután lassan-lassan 
gyarapodtak is. Egy esztendő előtt, amikor a falu fölosztotta a közlegelőt, valami 
tiz holdon nem tudtak a parasztok megegyezni, senkinek sem vágott a tagjához. Akkor a 
bíró eljött Klári kisasszonyhoz, fölkinálta a vitás részt, ugyis az ő részének a 
végében van. A kisasszony éppen akkor adta el a buzáját és készpénzzel fizet­te ki a 
parasztokat. Büszkén mondta a gyerekeinek: 
- Várjatok, gyerekek, ha az Isten éltet, kikerekítem én ezt a jószágot akkorára, mint 
valaha volt. 
Azonban Klára kisasszony, ha az isten még száz esztendeig élteti is, (éppen 
százhatvan esz­tendős lenne akkor) sohasem fogja kikerekíteni a szaádi pusztát 
akkorára, mint a milyen az az ő boldogult kisasszony-korában volt. Háromezer hold 
volt akkor a szaádi puszta egy tagban, s ez a barátságos udvarház csak az ispán 
lakásául szolgált. Klára kisasszony a szüleivel ott lakott nyarankint abban a 
vöröstetejü, forgós-kakasos kastélyban, a hová most valami Schön­hausen báró nevü 
bécsi német jár nyaralni. Amikor ő huszesztendős volt, ott tartotta az udvarát a 
szaádi kastély fenyüs, tölgyes parkjában. Ott bomlott az ő rózsaszín-pillangós 
ruhája, fűzős, fölkötött topánka nyomában a megye fiatalsága. Hej, micsoda bálok, 
istvánnapi mulatságok estek meg a kastély nagytermében, ahol a Szenttornyai-ősök és 
ősasszonyok néztek le büszkén az unokákra. 
- Mulassatok fiaim, mi is így csináltuk. 
És a Szenttornyai-unokák mulattak is. Ugy látszik egyebet sem csináltak, mint 
mulattak. Nyáron egymást érte a hajcihő a kastélyban, télen meg a városban. 
Cserépházán, a Dunántúl urainak székén, vitték előkelő házukat a fiatalságnak nagy 
örömére. Csak egy pár komoly öreg úr a megyén, csóválta a fejét s szólt oda 
néhanapján az öreg Szenttornyainak: 
- Hej, Pista te, nem jó vége lesz ennek. Húzzátok egy kicsit össze magatokat, nem 
bírja el a terhet a szaádi puszta. 
Amire a vén sas, még a bécsi testőrségnél tanúlt jóízléssel, vonogatta a vállát: 
- Húzza össze a zsidó, aki kuporgat. Egy Szenttornyai nem élhet úgy, mint valami 
pálinka-főző. Aztán meg a Klári kedvéért is csináljuk, eladó lány már, vagy mi, nem 
lehet véka alá dugni. A szaádi tagot pedig ne féltsétek, bírja az még. 
Klárika azonban csakhamar keresztet húzott az öreg úr számításain, még pedig azzal, 
hogy nem szeretett bele egyikbe se a körülötte tolongó fiatalok közül, hanem egy 
egészen közön­séges komédiásnak adta oda kicsiny, féltékenyen őrzött szívét. 
Ugy történt a dolog, hogy a Cserépházán működő nemzeti színjátszó társaság tagjai 
közt volt egy magas, fekete, fiatal histrió, akit a színlap Fellegi Elemérnek 
mondott. Hogy az igazi neve mi volt, azt bizony Klárika se nem kutatta, se nem tudta, 
meg sohasem. Bizonyos az, hogy ez a rossznevü úr igen szép érzéssel tudta játszani a 
szerelmes lovagokat. Bizonyos továbbá az, hogy Szenttornyaiék, csupa hazafiságból ott 
voltak minden előadáson abban a fából rótt komédiaházban, mely fölött egy lant és egy 
nemzeti címer mutatta, hogy ott magyar szinészek mimelnek. Az első páholyban ültek 
jobbra, ott jelent meg esténkint a Klárika hamvas, fiatal arca, aranyos-szőke haja s 
figyelt buzgó áhitattal az előadásra. Egyszer aztán vette észre, hogy Fellegi Elemér 
úr az ő páholyuk felé fordulva mondja el a leghevesebb szerelmi vallo­másokat, 
folyton csak ő rá néz, folyton csak arra játszik. Érthetett belőle, aki érteni akart 
és Klárika akart. Gyönyörü fekete szeme és szép bariton-hangja volt a szinésznek és 
Klárika napról-napra korábban akart a színházba menni. Amikor pedig Fellegi 
jutalomjátékát hirdette a színlap, Klárika a maga rózsaszín kezével, a saját kis 
kertjéből learatott egy csomó láng­vörös georginát (nagy ritkaság akkor!), bokrétába 
kötötte s a félkegyelmü kertész-legénynyel elküldötte Felleginek. Lelkére kötötte a 
postásnak, hogy meg ne mondja, kitől van a virág, annak tehát első dolga volt avval 
állítani be a szinészhez, hogy: 
- A Szenttornyai tekintetes úr kisasszonya küldi ezt a bukrétát. 
Aznap este a Fellegi Zrinyi-dolmányán két akkora georgina virított, mint egy-egy 
kisebbfajta ágyúgolyó s Klárika olyan vörös arccal hallgatta végig az előadást, mint 
sajátkezüleg levag­dalt georginái. Fellegi, ezután a nyilatkozat után, igen hamar és 
igen sokszor talált alkalmat, hogy találkozzék a leánynyal. A találkák, ugyancsak a 
kertész-legény közvetítésével, a park alsó végén voltak. Ott jelent meg mindennap 
estefelé Fellegi is, Klárika is. Közöttük volt az öles-magas rácskerítés, közelükben 
a kertész-legény, de mindez nem akadályozta meg őket abban, hogy egymásnak a 
legédesebb dolgokat el ne mondják, hogy két hét leforgása alatt meg ne esküdjenek, 
hogy vagy egymáséi lesznek, vagy senkié a világon. Fellegi praktikus ember volt és 
tudta, hogy tervük előtt igen-igen nagy akadályok vannak s azért a leg­egyszerübb 
módot, a szökést ajánlotta. 
Klárika egyenes lelke azonban megborzadt ettől a gondolattól. Ő máskép gondolta el a 
dolgot, tisztességes esküvő, lakodalom, amint az egy úri leánynak illik. Egy 
Szenttornyai kisasszony, és megszökni, ki hallott ilyet... 
- Nem, édes, - mondta a kerítésen kívül álldogáló lovagjának, - megmondom a papának, 
meglátja, hogy ő örülni fog neki. Ha pedig nem egyezik bele, én soha másnak a 
felesége nem leszek. 
Az öreg Szenttornyai első dühében, mikor lánya piruló arccal megvallotta neki titkát, 
a leg­drágább tajtékpipáját törte össze. 
- Kiveretem a városból az egész truppot, - kiabálta. - Hajdukkal kisértetem ki a 
férfiakat, az asszonyokat meg seprűn dobatom ki. Nyomorult komédiáshada, hova nem 
szemtelenkedik. Kicsikém, erről ne beszéljünk többet, felejtsd el te is, majd én is 
elfelejtem. 
A Klári arca még pirosabb lett, ő benne is fölforrt a jó Szenttornyai-vér. Tudta, 
hogy a mit az apja kimond, az szentírás, de ő is asszonya maradt annak, a mit 
fölfogadott. 
- Édes apám, - felelt neki vissza merészen, - te azt fogod mondani, hogy én bolondos 
kis lány vagyok, de meglátod, hogyan tartom meg a szavam. Fölfogadtam, hogy másnak a 
felesége nem leszek, mint Fellegié. No hát nem is leszek, isten engem úgy segéljen. Ő 
arra biztatott, hogy szökjünk meg, de egy Szenttornyai-leány nem szökik az apjától. 
Itt maradok veled, meg a pártámmal. 
Azzal sarkonfordult és otthagyta az öreget. Felleginek megírta levélben a 
történteket. Kérte, hogy legyen olyan hű hozzá, mint a milyen ő lesz, várjon, hátha 
megváltozik minden s akkor jöjjön el érte. A levél alá azt írta, hogy „örökké szerető 
Klárikád.” 
Másnap Szenttornyaiék kimentek a pusztára, ott hagyták a várost, a truppot, 
mindenkit. Klárika pedig várt türelmesen. Kapott vagy két-három levelet Fellegitől, 
az ország különböző helyeiről, a többit vagy elfogták előle, vagy meg sem írta a 
szerelmes lovag. 
Az az állapot, amit Klárika levelében jelzett - bár ő maga távolról sem gondolt arra 
- igen rövid időn bekövetkezett: minden megváltozott. A városban már Szenttornyaiék 
vissza­vonúlását arra magyarázták, hogy rászakadt a birtokra az adósságok tömege, 
pedig az igazi katasztrófa még csak később következett be. Először barátságos 
egyezkedések, egy-egy rész eladása, majd foglalás és végül a vörösfedelü kastély 
előtt megütött dobszó fejezték be a szaádi birtok tragédiáját. 
Az öreg úr nem tudta hallgatni a dobszót s a kastélyban járó-kelő idegenek elől 
elmenekült a másvilágra. Klárika egy német guvernanttal magára maradt. A rokonok és 
jó ismerősök megmentették neki a kastélyhoz közel fekvő ispánlakot s azt a háromszáz 
holdat, ami e körül elterült és a min valamivel enyhébb adósság volt, mint a nagy 
birtoktesten. Klárika ekkor már nem viselte szép szőke haját a legutolsó divat 
szerint, ruháit is kevésbbé válogatta meg. Első, kislányos, romantikus szerelmében 
szerencsétlenül járt lelke az utolsó évek alatt megérde­sedett: a csalódás, ami 
szívét érte, éppen elég volt arra, hogy az örökké becsukódjék, az apai ház 
szükséglátása, anyagi vonaglása pedig megtanították az élet vigasztaló, komoly 
fel­adataira. Szóval, Klárikából Klára kezdett lenni és akik tudták, hogy 
férjhezmenni sohasem akar, bátran beosztották a vén kisasszonyok közé. Lehetett akkor 
vagy harminc éves. 
A gazdálkodást azzal kezdte, hogy elbocsátotta maga mellől a guvernantot: 
- Két vén kisasszony sok egy házban, - mondotta neki egy kissé csipősen, amiért a 
német hölgy rögtön megapprehendált és annál könnyebb szívvel távozott. 
Azután hozzálátott ahhoz a soha nem lankadó, fárasztó, önmegtagadó munkához, hogy 
kicsiny örökségét kitisztázza az adósságból. Fekete kenyéren élt és gyalog járt, de 
kibírta, sőt a munkában egyre erősebb lett. Ahol az ő vörös napernyője megjelent, 
vigyázott magára béres és kocsis s a gazda oly tisztelettel számolt vele 
szombatonkint, mintha a vármegye széke előtt állna. 
Nyolc esztendőt töltött így keserü magánosságban, dolgos nélkülözésben, amikor a kis 
Béla hozzákerült félig aggságnak, félig örömnek az egyedüllétben. Az alig 
másfélesztendős fiucska egy jóformán elzüllött Szenttornyainak volt a fia. Az apja 
Pestre került, ott élt családjától egészen elfelejtve s mielőtt a végét érezte, 
levelet írt a kuzinjának, Klárának, a miben arra kérte, hogy gondoskodjék az 
árvájáról. Három-négy esztendővel később, amikor Béla már az öregbéres hátán 
lovagolt, történt, hogy Heveérék - az asszony Szenttornyai-atyafi volt - kijöttek 
Cserépházáról a pusztára, kihozták a kis Margitot, s egy kis vendégszeretetet kértek 
a számára, mert ők hosszabb útra indúlnak. A vendégszeretet már tizenhét éve tart, 
azóta nem jöttek vissza Heveérék hosszabb útjukról, amelyet a legkülönbözőbb módon 
beszéltek meg Cserépházán. Némelyek szerint az út már Monte-Carlóban megrekedt, ahol 
vagyonuk marad­ványa is elveszett, mások azt beszélték, hogy Braziliában kávét kapál 
Heveérné, az ura meg San-Franciscóban aranyat ás, megint mások Ausztráliát 
emlegették. Bizonyos annyi, hogy New-Yorkból írtak utoljára levelet Klára 
kisasszonynak. A levélen könyek nyoma látszott. 
Azóta boldog háromságban éltek a pusztán. Klára kisasszony a jó isten ajándékának 
tekintette a két gyereket s részesítette őket minden jóban, szeretetben, 
szigorúságban, ami csak tőle kitelt. A lelke érdessége elsimult, mikor az ő két kis 
vadvirágára nézett s parancsoló hangjaiba lágy, anyai szelídség ömlött, amikor a két 
szívéhez nőtt gyerekhez beszélt. A kis Béla kedvéért tette meg életének 
legheroikusabb lépését is, átment egyszer a szomszéd Schön­hauser báróékhoz, a 
gyűlölt új földesúrhoz. A kis Bélának tudniillik egy délután forrósága volt, estére 
meg kirázta a hideg s a gyerek félrebeszélt. Klára kisasszony rögtön fogatott és 
orvosért küldött, de az éjfél előtt nem érkezhetett meg. A fiu pedig egyre rosszabbúl 
lett. A gazda ekkor meg merte kockáztatni a kétségbeesett Klára előtt, hogy: 
- A német bárónak van ám otthon patikája. Multkor a fiamat is ő kurálta ki. 
Klára egy szót sem szólt, hanem fölvette a nagykendőjét, kezébe az elmaradhatatlan 
vörös en-tout-cas-t és a cselédek bámészkodó népe között gyalog sietett át a 
negyedórányira fekvő kastélyba. Ott megjelent az éppen vacsoránál ülő társaság előtt, 
orvosságot kért az ellenségtől s azzal sietett haza a betegéhez. Sem azelőtt, sem 
azóta nem volt egyszer sem a kastélyban. A segítséget is levélben köszönte meg. 
A kis Margitnak sohasem volt semmi baja. Nőtt szabadon, egészségesen, virulón a buza 
és rozs között, mint a pipacs. Nénjük először összefogta őket s együtt tanította 
arra, amit ő a bonnjaitól és guvernántjaitól tanult. Mikor aztán Béla fölcseperedett, 
iskolázni elküldte Cserép­házára, ahol gimnázium is volt. Mikor már a felsőbb 
osztályok következtek el, Béla sokszor kérte a nénjét, hogy hadd menjen ő Budapestre. 
Az eleveneszü, fényes szemü gyerek vágyainak Mekkája a főváros, annak minden 
mozgalma, élénksége, veszedelme és ragyogása volt. Csak ki innen a provinciából, ez 
volt a jelszava, amelyre még az apja kalandos vére tanította. A Klára kisasszony 
védőszárnyai azonban nemcsak a kosztpénz küldéséig terjedtek, ő látni is akarta 
gyámfiát, a maga szemével kisérni fejlődését, és sajátkezüleg megoltalmazni minden 
veszedelemtől. A gimnázium előtt minden szombaton délben megállt a szaádi kocsi és 
belőle Klára kisasszony és Margitka szálltak ki, hogy megvárják a lurkót. 
Tisztára ünnep volt a szombat a szaádiaknak, akik úgy szerették egymást. És Béla is, 
a világbavágyó Béla is, mindig nagyon boldog volt, ha a Klára néni csontos keze 
megsimogatta az arcát. Margit pedig csupa jó kedv volt szombatonkint, kicsiny kezével 
maga segített be­fogni a lovakat az öreg Jánosnak az indulás előtt. S Klára 
kisasszony sohasem hagyta volna otthon a kis leányt. 
- Hadd szokjanak egymáshoz a gyerekek, - mondotta bölcs előrelátással. 
Hiszen az volt az ő öregedő szívének legédesebb terve, hogy ez a két gyermek 
megszereti egymást, tartanak majd egy csöndes esküvőt. Béla tovább gazdálkodik az ő 
kis birtokán s ő boldog aggságában örül majd az unokáinak. A gimnázium után Bélát 
jeles érettségijével valamelyik gazdasági intézetbe küldte el, hogy ott tanulja meg a 
földet túrni. 
Az intézetből Béla kész emberként jött haza. Sugár, magas termetü, erős és izmos 
falusi legény volt, csak villogó barna szeme, finom formáju arca mutatták benne a 
race-t. A bizo­nyítványai mind igen jók voltak, de az igazgatója írt Klára 
kisasszonynak egy magánlevelet is s abban ezzel a kommentárral kisérte a hivatalos 
testimoniumot: 
„...mindamellett én nem hiszem, hogy a mi Béla barátunkból valaha gazda-ember válnék. 
Poétás legény ő ahhoz.” 
Az az egy esztendő, amit Béla még otthon, a boldogság tűzhelyén töltött, nem volt már 
hasonlatos azokhoz a csendes, nyájas, barátságos évekhez, amikhez a szaádi puszta 
lakói hozzászoktak. Az elhidegülés esztendejének lehetne nevezni, ha nem bántanánk 
meg vele egy olyan jó szivet, mint a Klára nénié, amely nem ismeri ezt a szót: 
elhidegülés. De Béla egyre tűrhetetlenebbnek látta a maga helyzetét. Unatkozott és 
lobogó vére vágyva kivánta az ismeretlent, amelyet a soha nem látott nagyváros 
nyújthat neki. Mindenféle munkába kezdett, verseket írt, amelyeket aztán összetépett, 
regényekbe és drámákba fogott bele, fölépítette tervüket képtelen fantáziával, aztán 
megírt belőlük két lapot. Nem tudott semmire sem menni elégületlen lelkével, amelyből 
hiányzott valami, maga sem tudta mi. Az élet kellett neki, a sustorgó, forrongó élet, 
amelynek összeütközései, izgalmai, de szenvedései is kivülmaradtak a Klára néni fehér 
udvarházának kerítésén. Munkája sikertelenségeért okolt mindenkit, első­sorban Klára 
nénit, aki gazdálkodni kényszeríti őt, aztán a jószágot, a béreseket, a birkákat, 
mindent, még a sorsot is. Csak Margitkával tett kivételt, akinek szabad volt magas 
színe elé bármikor is járulni, akinek szabad volt meghallgatni az ő terveit, vágyait 
(a kis lány édes-keveset értett belőlük), akinek kipanaszkodhatta magát s aki mindig 
meg tudta őt vigasztalni, ha mással nem, egy csókkal. 
Egy szombaton nagyon összetorlódott a dolog a gazdaságban. Bélának egész nap dolga 
volt, künn az aratókkal, benn a birkanyíró asszonyokkal s amikor este leszállt a 
lováról, elkese­redetten vetette oda Margitkának: 
- Meglátod, Margit, rövid időn megölnek engem ezek a kétségbeejtő parasztok. Aratókat 
szidni a melegben, piszkos birkanyíró asszonyokkal számolni, ez lesz az én 
halálom. 
Margitka komolyan vette a tragikus kijelentést és mint egy megrebbent madárka sietett 
Klára kisasszonyhoz: 
- Klára néni, a Béla meg fog halni, azt mondta. Megölik a birkanyíró asszonyok. 
Ez pattantotta ki végre a válságot. A vacsora után, kiküldvén Margitot, Klára néni 
egyenesen szemben támadta meg Bélát: 
- Ugy hallom és látom, hogy te nagyon elégületlen vagy itt mi közöttünk. 
Béla elpirult s kissé akadozva tudott csak felelni: 
- Nem nekem való ez az élet, néném. Tudja, hogy gyermekkoromtól kezdve mindig 
elkiván­koztam egy kissé világot látni. 
Látva a Klára néni szomoru arcát, sietve hozzátette: 
- Nem örökre ám, csak egy-két esztendőre. 
Klára kisasszony erősen ránézett a fiura. 
- Látod, Béla, sehol a világon úgy szeretni nem fognak, mint itt. Aztán miből élsz 
meg? Én nem adhatok neked semmit... 
Béla hirtelen a szavába vágott: 
- Éppen ez az. Meguntam már kegyelemkenyéren élni. Megmutatom, hogy én is érek 
valamit. 
- Hát kegyelemkenyér volt ez, amit velünk együtt ettél? - mondá majdnem sírva Klára 
kisasszony. 
Hanem ez volt az utolsó érzékenykedés. Az utolsó kisérlet arra, hogy a fiút 
megingassa. Az pedig csak nézett maga elé s nem szólt egy szót sem. Klára 
kisasszonyban egyszerre föl­pezsdült a Szenttornyai-vér. Olyan lett egyszerre, mint 
hajdan, mikor az apjával állt szemben. 
- Jól van, fiam, - mondá szigoruan - hát te meguntad a Kánaánt és mindenáron Sodomába 
akarsz menni. Ám legyen a te akaratod szerint. De bizonyomra mondom neked, amilyen 
igaz, hogy mindig úgy foglak szeretni, mint az édes fiamat, olyan igaz az is, hogy én 
soha utánad nem megyek. Érhetnek veszedelem, nyavalya, csapások, én a kezemet 
levettem rólad, amint ez a kapu becsukódott mögötted. Kevés fogadást tettem 
életemben, de ha tettem, annak asszonya voltam, mint igazi Szenttornyai-leány. 
Egyszer szegtem meg az akaratomat kicsi korodban, mikor betegen feküdtél. Azt is 
teérted tettem; többet nem teszem, úgy vigyázz. De ha elfáradsz az útban, itthon 
mindig megtalálsz. Ha hazajösz, az leszek, aki voltam, a te hűséges Klára nénéd. 
Béla szorongó szívvel, sápadtan hallgatta. Egy percben már a nyakába akart borúlni és 
visszavonni minden kimondott nagy szót, de azután föltünt előtte Budapest csillogó 
képe, a nagy város, vágyai, melyekhez közelebb volt, mint valaha és hallgatott 
konokul. Klára kis­asszony odalépett a nagy diófa-szekrényhez s a levendulaszagu 
almáriumból egy takarék­pénztári könyvet vett ki. 
- Ebben a könyvben 216 forint van. Az apád butorainak az ára, amelyet ezelőtt 
huszonegy évvel, amikor meghalt, eladtam. Lehet most már a duplája. Ez a tied: ezt 
odaadom neked. 
S három napi mosás, vasalás, főzés és sütés után (mert Klára kisasszony megtartotta 
igéretét: amíg Béla otthon volt, csak a régi szeretettel vette körül) jött el az a 
hajnal, amikor Margitka a nappal együtt ébredt föl és sietett ki a tornácra, ahol 
Béla és Klára néni olyan csendes hallgatásban ültek együtt, hogy még ő is 
megnémúlt. 
Mikor az öreg János a kocsival előállott, röviden búcsúztak. Sok apró csókkal 
Margitka, egy hosszu csókkal Klára néne: 
- Az isten áldjon meg, fiam és vezéreljen ide vissza. 
Aztán a kitárt kapun keresztül megindúlt a könnyü cséza. Klára kisasszony hosszan, 
sokáig nézett utána a porba. 
Margit a meghatottság e pillanatait fölhasználva, hirtelen leosont a kertbe. Ott 
fölfogta a ruháját s azzal nekiiramodott a harmatos fűnek. Keresztül, torony iránt 
füvön, bokron, utakon át egyenesen a kert túlsó végébe, ahol a kerítésnek egy 
deszkája kijárt. Amint azon kibújt, pihegve; kipirúlt arccal, szőke hajában egypár 
szederindával, nedves cipellőivel, igazán olyan szép volt, mint a fakadó hajnal. 
Ijedten nézett körül. Hála isten, még jókor érkezett. A kocsi akkor fordult be a 
kanyarodón, amely a kert vége mellett vitt el. Odaállt az út szélére s a János 
megállította a kocsit a kisasszony láttára. 
- Csak azért jöttem, - mondá Bélának, odafutva a kocsihoz, - hogy mégegyszer 
elbúcsúzzam és megkérjelek, hogy gyere vissza. Tudod, mi nagyon szeretünk és nagyon 
várunk. Aztán - szólt és levett a nyakából egy fekete zsinóron függő szent-pénzt és 
hozzá még jobban elpirult - az anyámtól maradt rám ez az amulet. Ha viselnéd ott fönn 
Pesten... 
Béla kiszállt, megölelte a leányt és megcsókolta piros két ajakát. 
- Édes szivem, visszajövök. Hamar visszajövök hozzátok... hozzád... 
Margit akkor is ott bámúlt a kocsi után, mikor az már a vasút felé járt. S az út 
felszálló pora, mintha egy könycseppet vert volna szomoru, kék szemébe. 
II. Fülemüle-utca 35. sz. 
Önök, akik ezeket a sorokat olvassák, valószinüleg sohasem jártak még a 
Fülemüle-utcában és így nem ismerik a 35. számu házat sem ugyanott. Pedig, higyjék 
el, sokat vesztettek vele. A világvárossá fejlődött Budapesten, amely hídjaival, 
körutaival, szobraival, palotáival, kávé­házaival, porával, sarával, minden 
fényességével és nyomorúságával elkábítja az embert, ezek, az isten háta, vagy 
legalább is a józsefvárosi templom mögé szorult utcák, igazán kedves, eredeti és 
mulatságos fészek. 
A civilizált Budapest forgatagában élők, ha jutnak is erre a tájra, csak a fiakkeros 
tudomá­nyá­ból jutnak, mert maguk éppen olyan ritkán kerülnek ide, mint az igazi 
józsefvárosi benn­szülött a Váci-utca kirakatai elé. Egy egész idegen világrész ezek 
az utcák, más levegővel, más földdel és vízzel és más emberekkel, mint például a 
belváros levegője, földje, vize és emberei. Csupa földszintes háza abban versenyez 
egymással, hogy melyiket meszelik husvétkor szebb színüre. 
A csokoládénak és a citromnak leglehetetlenebb árnyalatai kerülnek a házak falára, 
hogy a szomszédot bosszantsák, s a csodálatos szinü házak ablakai fölül végtelen 
egyformaságban kacsingat le az a turbános török fej, amelylyel valamelyik kiváló 
pallér izlése az ötvenes években végigdíszítette a fél várost. Most már a sok 
mészréteg alól a töröknek csak megkopott orra és kócsagja látszik ki. Ezek a sárga, 
barna, szürke és vörös orrok kisérik végig utcahosszat az arra vetődött 
fölfedezőt. 
Az ablakok - keskeny, szűkmellü ablakok - nyáron muskátlival és szegfüvel, télen 
fürész­porral vannak tele. Csak az arisztokrácia engedi meg magának azt a fényűzést, 
hogy ablak­ván­kosokat is rakjon ki. A pincelakások ablakai - mert itt a pincelakások 
még javában virágzanak - gondosan be vannak akasztva mindenfajta szövettel, hogy se a 
járókelők, se a nap soha egy pillantást ne vethessen a szegénységnek ebbe a nedves és 
fojtott szagu hajlékaiba. Emeletes ház az egész utcában csak három van: annak mind a 
háromnak külön nevet adott az utca, amelynek ezek a diszei és látványosságai. Az 
egyik a Kéményseprő-ház (arról a nagy kéményseprőről, amelyet hálából hasonló 
foglalkozásu gazdája az első emeletre állított), a másik a Doktor-ház, a harmadik a 
Dutyi, amelyet a benne lévő rendőrőrszobáról neveztek el így. 
Általában, ha ide nem látszanék a gellérthegyi citadella és a lipótvárosi bazilika 
tornya, bízvást azt hihetné az ember, hogy vidéken van. A főváros vidékijei laknak 
ezekben az utcákban. Azaz, hogy mégsem: minden vidéki kicsinység dacára, telivér 
fővárosi nép lakik itt. Az ősfővárosiak, akiket a jövevények mindig jobban 
kiszorítanak a helyükből. Akik még azt a jó pesti dialektust beszélik, amely már-már 
kiveszőben van. Az öregje közül sokan nem tudnak magyarul, a fiatalja közül senki 
németül. Hanem van valami közös idiómájuk, amelyet megértenek. Valami német 
műszavakkal kevert magyar beszéd ez, amelyet már csak itt lehet hallani. 
Legtöbbjük évenkint alig egyszer-kétszer kerül ki a maga kis zugából, de azért mind 
úgy ismeri Pestet, mintha a térkép a kis újjában volna. Egy vágyuk, céljuk és 
reményük van, az, hogy vasárnaponkint kimehessenek a városligetbe, megihassanak sok 
pohár söröket, hallgat­hassák a budakeszi bandát, végigringlispilezhessék az összes 
ördögszekereket s a poshadt kis tavon belecsónakázhassanak az éjszakába. Erre való 
készüléssel és erről való beszélgetéssel telik el a munkás hét. Hanem ha gyakorlott 
orruk valami hecc szagát érzi a levegőben: tolvajkergetés, népgyülés, tüntetés vagy 
egyéb kravall esik még a városban, azért ezeknek a józsefvárosi kis zúgoknak a 
benszülöttjei vannak ott először. Ideges, fővárosi vérük - asszonyé, emberé egyformán 
- hajtja őket oda, hol valami izgalom van, s minden budapesti csetepatétól kihallani 
a jóizü józsefvárosi jelszót: 
- Holcimanf! Holcimanf! 
Amely rejtelmes csatakiáltásnak mibenlétével a nyelvtudósok még most sincsenek 
tisztában. 
Az utcán mindig van egy csomó piszkos kis gyerek, akik az évad szerint más-más 
játékot kultiválnak a porban: csigáznak, golyóznak, pinckáznak, vagy elmennek 
hadjáratra a szomszéd utca gyerekei ellen, amint az idő magával hozza. A házak eleje 
pedig - különösen naplemente után - tele van asszonynéppel. Gyerekkel a karjukon, 
kötéssel a kezükben, itt hányják-vetik meg a nap eseményeit, pletykáit s a holnap 
tennivalóit. A pincelakások szerencsés tulajdonosnőinek ülőhelyük is van, a maguk 
ablakaikba telepedve hámozzák a vacsorához való krumplit s bizonyos áhítattal 
hallgatják, amit a ténsasszonyok egymás közt végeznek. 
A kapu alja lejtősen visz lefelé. Az udvari lakások ajtaja, ablaka tárva nyitva, az 
embereknek nincs mit félteniök. Az udvaron nagy zöldre mázolt kút van, amely még a 
vízvezeték előtti időből maradt meg. A lakók ma is esküsznek rá, hogy jobb a vize, 
mint a vízvezetéké. (És eddig senki sem adta föl őket hamis eskü miatt.) Az udvar 
végén három ákác nyilik egy szintén zöld filagória előtt, amelyet szaletli-nek vagy 
lusztháznak hívnak az udvari népek. A három ákác magas kerítéssel van elválasztva a 
háztól, oda csak a kiválasztottak, a háziúr vagy a házmester barátai juthatnak be, 
mert az a kert. (Bocsánatot kérünk ezért az általános leírásért, mikor nekünk csak a 
harmincötödik számhoz van közünk. De éppen annak a képét akartuk adni, arról nem 
tehetvén, hogy az utca házai csak színükben különböznek egymástól. Különben olyan 
egyformák, mint a tojás.) 
Annak a forró nyári napnak alkonyatán, a melyen Szenttornyai Bélát két fájó szív 
el­búcsúztatta a szaádi pusztától, a Fülemüle-utca 35. számu háza előtt folyt a 
rendes terefere. Éppen a házbeli aranyművesnek (az első számu partáj: igen előkelő 
lakó, két ablakkal az utcára!) az inasa panaszkodott az ott álldogáló három 
asszonynak: 
- Pofonütött, Mari néni, istenbizony pofonütött. Azért, mert azt mondtam, hogy a bab 
rossz volt... 
- Pedig igaza van az Árpinak, - sugta oda a szomszédba Mári néni, - az isten se 
látott soha úgy babot főzni, ahogy az aranyművesek. 
- És ha a gazdám tette volna, de az asszony. Mintha a kutyája volnék... 
A bádogosné, a könyvkötőné és Mári néni, a kifőző asszony ezzel áttértek a 
napirendre, azaz az aranyművesékre. Hja, fiatal az asszony, mit tud az hozzá, a férje 
meg szereti a kocsmát, az előtt a lányokat is. Ki tudja, talán most is még. Időközben 
elintézték ott a kapu alatt a bádogosék Gyurijának betört orrát, melyet a 
szomszédutcából hozott haza, amikor hirtelen félbeszakadt a diskurzus. 
A szemköztös sarkon karcsu, magas, gömbölyüvállu leány fordult be. Kontyba csavart 
kékes-fekete haján könnyü kis szalmakalap volt, két égő piros 
csináltvirág-pipacscsal. Kissé sápadt, városi szinü arca volt, de piros ajka, 
világos-kék, nevető szeme, és könnyelműen fitos orra csudálatosan vidámmá és széppé 
tette. A járása is olyan lágy és ritmikus volt, mintha minden pillanatban készen 
volna táncolni. Egyik kezében a Musik-táskával, a másikban 
fehér nap­ernyőjével, tiszta fehér ruhájában úgy ment végig a Fülemüle-utca göröngyös 
kövezetén, mintha minden lépéséhez maga dudolná a dallamot. Könnyen meghajtotta a 
fejét a kapu előtt állóknak, aztán eltünt a házban. 
- De büszke megint az Irmuska, - szólalt meg utána először Mári néni, a hangadó. 
- Pedig hát, édes istenem, kicsodák, micsodák? - vágott bele a bádogosné. - Szegény 
emberek, mint mink. 
A könyvkötőné meg hozzátette: 
- Még csodálom, hogy nem kocsi jött, mint a multkor. Hogy az öreg Viola megengedi 
neki. 
- Ahol jön a kocsija, ni, utána, - és azzal a kifőzőné a sarokra mutatott, ahol akkor 
fordúlt be egy fiakker. 
A kocsis lefogta a lovakat és megállt az asszonyok előtt. A kocsiból egy fiatalember 
szállt ki és bement a házba. 
- Mégsem az Irmuska kocsija lesz. Nézze csak ténsasszony, koffer van a bakon. 
Azzal egymásután bementek a házba az idegen után, aki érdekesebb témának igérkezett 
Irmuskánál. 
Szenttornyai Béla - ő jött a kocsin - egyenesen az iránt az ajtó iránt ment, amely 
fölött fehér betűkkel ragyogott a fölírás: Házmester. A 
nyitott konyhában senki sem volt, a szomszéd szobából zongoraszó hallatszott ki. A 
kopogtatásra senki sem válaszolt, Béla tehát egyszerűen benyitott. 
A zongora előtt ülő lány fölugrott. Abbahagyta a dudolást s két lépést tett a belépő 
felé. Irmuska még a kalapját sem tette le, mióta hazaérkezett. Keztyüje, napernyője, 
táskája ott hevertek az asztalon, amely kettejük között volt. Egy percnyi hallgatás 
után, amely alatt Béla csodálkozó szemei pipacsos kalapjától le egészen fekete 
harisnyájáig háromszor is végig­mérték a zongorás kisasszonyt, a lány törte meg a 
csendet: 
- Bizonyosan Török urat tetszik keresni? 
- Igen, kisasszony. Török Elemért, a Nemzetőr munkatársát. 
- Tudom. Török úr szólt délben, mikor elment hazulról. Azt mondta, hogy egy barátja 
jön a vasúttal, vezessük csak a lakásába. Egyenesen engem kért meg. Azt mondta: 
Legyen olyan jó Irmuska... Irmuska én vagyok, - tette hozzá bájos meghajlással. 
Béla még mindig azokat a kicsiny, feketeharisnyás lábakat nézte, s zavartan 
motyogta: 
- Én Béla vagyok... Szenttornyai Béla, a Török úr barátja... 
A lány egy fejbólintással vette tudomásul á bemutatkozást. 
- Ha parancsolja mehetünk. Kérem a karját. 
S azzal a házmester-kisasszony, mint egy kis macska, vagy mint egy operett-hercegnő, 
bele­csimpeszkedett gavallérjába és ment az ajtó felé Béla, akit a karjába kapaszkodó 
puha és meleg kar, átcsillámló a battiszt fehérségén, nem kis mértékben megzavart, 
szótlanul indúlt meg vele. A leány óvatosan fölfogta a szoknyáját. 
- Nagyon piszkos ez az udvar. Utálatos hely. A Skrobákék minden szemetjüket ide 
öntik. Csak innen szabadúlhatnék meg. Erre kérem, erre. Itt a második szám alatt. Ez 
a Török úr lakása. De a butorok a mieink. 
Az ajtó válláról levette a kulcsot ós előre bocsátotta Bélát. 
- Tessék, ez itt a rezidencia. Nem valami különös, de el lehet benne lakni. A Török 
úr nagyon szereti: Azt mondta, hogy olyan házban, ahol én vagyok, a pincében is 
szívesen laknék. És most bocsánatot kérek, de holnap próbám lesz és még tanulnom 
kell. 
Béla egyedül maradt a lefüggönyözött, elsötétített lakásban. Amint megfordúlt, látta, 
hogy az egyik ablakfüggönyt kivülről fölemelték s a nyíláson pajkos, kék leányszem 
néz be. Irmuska kiváncsi volt az új vendégre. Amint azonban Török úr barátja 
észrevette a csinyt, a leány elnevette magát és dudolva elszaladt. Ezüstös hangja 
behallatszott a szobába. 
Béla utána nézett, amíg el nem tünt a Házmester-fölirással 
diszített ajtón. 
A kocsis behozta a koffert. Béla kifizette. Ugy látszik, sokat talált neki adni, mert 
a fiakkeros igen alázatosan köszönte meg. 
- Kezét csókolom, nagyságos úr. Ha máskor is tetszik, itt van közel a standom. Csak a 
154-est tessék keresni. 
...A gránátos szép ember volt 
És Nürnbergből jött lovon. 
Az asztalon hevert Béla távirata, melyben bejelentette érkezését, a telegramm mellett 
egy papirlap, melyre siető ceruzavonásokkal egy Bélának szóló üzenet volt 
fölírva. 
„Isten hozott, Béla!” - volt a papirlapon, - „nekem el kellett hazulról mennem s csak 
éjfél után kerülök vissza. Feküdj bele az ágyamba, majd holnap látlak. Cigarettet 
találsz a szekrény tetején. Elemér.” 
A szoba egész butorzata egy fényezett ágyból, egy kihasadt kanapéból, egy 
diófa-asztalból, egy vas mosdóból, egy háromlábu konyhaszékből és egy teafőző 
kazánból állott. Igen ez a kazán is bátran elmehetett butorszámba, sőt ez volt a 
legpompásabb az egész kicsiny szobá­ban. A nagy rézedény háromlábu vasasztalon 
állott, a melybe kis ezüst szalagra ezek a szavak voltak vésve: „Török Elemérnek - a dob-utcai gyilkosságért - A Nemzetőr szerkesz­tősége.” 
Török úrnak valamelyik riporteri remekléseért adták ajándékba. 
A háromlábu szék segítségével Béla megtalálta a cigaretteket, rágyujtott és ledőlve a 
divánra behunyta a szemét. 
Hát itt volt végre, ahová vágyott. Álmainak, reményeinek célján: Budapesten. Érezte 
maga körül a fővárosi levegőt, amelynek poros, szénfüstös és virágillatos árja 
behatott a tüdejébe, kipirította arcát és boldog izgatottságba ejtette egész valóját. 
Olyan volt, mint a versenyparipa, amikor a mázsáló harangja megszólal. Nem tudja még, 
hogy mi vár rá, de vére vibrál, erei lüktetnek, kapál a lábával, mert már érzi a 
jövendő percek küzdelmeit. 
Béla sem tudta, hogy mit fog tenni, de érezte, hogy tenni fog valamit itt, ahol annyi 
százezrek tesznek, futnak, küzködnek folytonos munkában és harcban. 
Ebben az álmodozó állapotban telt el az este. Egy közeli kis kocsmában megvacsorált. 
Aztán hazament és lefeküdt. Egyedül nem akart tenni semmit. Meg akarta várni Török 
Elemért, mentorát, aki nála egy-két esztendővel lehetett csak öregebb, de akit már 
nyolc esztendőn keresztül - a cserépházi gimnáziumban - mindig védelmezőjének 
tartott. Török fölötte járt két osztálylyal, de egy házban voltak koszton s az 
öregebbet megillető tiszteleten kivül Béla a kis gimnazisták bámulatával nézte 
barátja jeles bizonyítványait. A gimnázista évek alatt nagyon megszerették egymást. A 
könnyenhevülő, fogékony, kicsiny Szenttornyai volt egyedüli társa a magába vonúlt, 
sokszor keserü és gyerekesen cinikus Török Elemérnek, aki nem sokat tudott a 
családjáról s akit jóformán kegyelemből tartottak el. Ő megtalálta az érdes külső 
alatt a szegény senkifiának jó szívét s mert mindakettejük ambiciója, vágya 
hasonlatos volt, csak szorosabbá vált köztük a barátság. 
Török Elemérnek azonban - amint Béla erre sokszor irigykedve gondolt - hamarább 
beteltek reményei, ő a maga ura volt. A gimnáziumból egyenesen Budapestre ment föl s 
rövid hányódás-vetődés után egy előkelő lapnál kapott állást. Béla most hát megint 
csak egykori mentorára bízta magát. 
Még félálomban hallotta a zongorát, amelyen a délutáni kuplé csendült meg. Azután, 
falusi szokás szerint, a gerendákat akarta megszámlálni, de ehhez sem a kellő 
ébersége, sem a szük­séges gerendák nem voltak meg. Elaludt, s egy pillanat alatt 
megjárta az utat, amelyet megtett és az utat, amelyet megteendő volt. 
Hajnal felé, amikor odakünn világosodni kezdett, fölébredt. 
Még jóformán annak a tudatára sem jött, hogy hol van; amikor egy fátyolozott, mély 
hang meg­szólitotta: 
- Hozott isten, Béla, csak maradj nyugton, aludj tovább. 
Az ismerős hangra Béla fölugrott, egyszeriben fölébredt: 
- Te vagy az, Elemér? - mondá kitörő vidámsággal. Majd lassabban tette hozzá: - Csak 
nem vagy beteg? 
Amint a félhomályban Elemér ott ült a diván sarkában, csakugyan betegnek látszott. 
Igen sápadt volt és mintha megöregedett volna husz esztendővel. Sohasem volt valami 
erős gyerek, de most, meghajlott nyakával, cvikkeres szemével, sápadt ajkával, mely 
lázasan szitta a cigarettet, igazán nagyon betegnek látszott. Ha beszélt, közben 
mindig köhécselt. 
- Egy kicsit, fiam, - felelte a kérdésre csendesen. Azután egy sóhajtás s megint nagy 
hallgatás következett. 
Ledobta a mellényét és inget váltott. Nagyon sovány volt a szegény. Aztán oda ült az 
ágy szélére és megsimogatta Béla fejét: 
- Megvénültem, fiú, tudod, megvénültem. Hanem jó az isten, nem hagyja el az embert. 
Késő aggságomra ide küldött téged hozzám, hogy vigasztalj. Hát vigasztalj meg, hogy 
ha tudsz. 
Nevetett, keserü, köhögős nevetéssel: 
- Jobb volt ám Cserépházán. Fiatalabb voltam, bár ott sem voltam soha igazán fiatal. 
Hanem itt, ebben az utálatos sokadalomban, tolongásban, porban elfáradtam és 
kimerültem. Eleintén ennem se volt mit, mióta meg van kenyerem, a kenyerem esz meg 
engem. Nem nekem való élet ez, tanárnak kellett volna mennem vidékre valahol, hanem 
most már késő. 
Béla fölemelte a fejét, Török Elemér ezt tiltakozásnak vette. 
- Hiába integetsz, már késő, tudom én ezt és érzem. Voltam a kórházban is, hónapokig. 
A doktorok azt mondták meggyógyultam, hanem keressek valami nyugodtabb pályát. Mintha 
az olyan könnyü volna. Nem kerestem: élem azt az életet, amit azelőtt. Minden napra 
egy szenzáció, ez az én föladatom. A közönség lesi, várja az érdekességet, éhes a 
szenzációra s azt föl kell neki hajszolnom. És így telik el az éjjel és nappal, a 
munka láza aztán átragad az ember életére, keressük az érdekeset, excentrikusat 
italban, asszonyban, életben, mert a mi izgalomhoz szokott idegeinket a közönséges, a 
mindennapi nem elégíti ki. A mi privát életünk is megkívánja mindennapra a maga 
szenzációját. Aki aztán nem elég erős hozzá, az odajut, ahol én vagyok. 
Béla megfogta a kezét, amely hideg volt és nedves. Török hirtelen hozzátette: 
- Nono, nem kell egészen komolyan venni, amit mondtam. Beszéljünk másról, beszéljünk 
terólad. Mit tudsz, miért jöttél, mit hoztál? 
Béla fölkönyökölt az ágyban. 
- Magam sem tudom még, - mondá. - De úgy érzem, hogy itt van a helyem. Szeretnék 
bejutni valahová, írni, mint te. Hoztam föl egy kötetre való verset. Talán te 
ajánlhatnál. 
- Verset, egy egész kötetre valót. Szép... majd elolvassuk. Különben, ha szereted a 
verseket, itt az asztalfiókban nekem is van egész csomó ilyen fajta dolgom. Az a baj, 
hogy nem adnak rá egy krajcárt sem. Mai nap már mindenki jó verseket ír. Hanem majd 
meglátjuk, - tette hozzá, miközben a kanapén ágyat vetett magának, - hátha föl tudlak 
fedeztetni valamelyik ambiciózus tudóssal. Ez ma a fiatal poéták útja. 
Szenttornyai fölkelt és fölhúzta a függönyt. A koránkelő józsefvárosi nap besütött a 
szobába. Török Elemér eldobta a cigarettjét és ásított egyet. 
- Reggel van, feküdjünk le. Fáradt vagyok, az éjjel megint sok dolgom volt. Nem 
értem, minek építik Kőbányán rakásra azt a sok gyárat, mikor mind leég. 
A zsebéből kis kék üveget, az asztalfiókból egy darab cukrot vett ki. Nehány cseppet 
ejtett az üvegből a cukorra, aztán megette. 
- Ez az orvosságom, látod, a morfiumnak nevezett földi üdvösség. Valamikor nagy 
fejszagga­tásaim voltak, a receptje még abból az időből való. No, jóéjszakát 
Béla kibámúlt az ablakon keresztül a napfényes, üres udvarra. Viola úr, a házmester 
akkor nyitotta ki a kaput. Hirtelen visszament Törökhöz: 
- Te, Elemér, kicsoda az a feketehaju lány a házmesteréknél? 
- Ahá, az Irmuska. Hát a házmester lánya. Hanem előkelő rokonsága van. A nagynénje 
nyu­galmazott ballerina az operánál. Az protegálja, és gondot visel a nevelésére. 
Igen kedves és okos lány. Nagyon sok esze van. Hogy szép is, azt láttad. Most 
Judicnek készül. Valamelyik szinésziskolába jár és föl akar lépni. De most már hagyj 
aludni. Délben elmegyek hazulról, hanem estére küldök neked jegyet a szinházba. Ott 
majd találkozunk. 
Azzal befordúlt s nemsokára hallatszott szabálytalan, hörgő lélekzése a divánról. 
III. Török ur utolsó szenzációja. 
Nem telt bele egy hét sem, Béla tökéletesen belejött abba az életbe, amelyet ő 
tanulmányo­zásnak, Török Elemér kenyérkeresetnek, a házbeliek pedig lumpolásnak 
neveztek. Ő is délben kelt föl, mind vendéglátó gazdája, együtt reggeliztek ebéd 
idején, aztán ujságot olvastak, billiárdoztak és szidták a napot, hogy milyen 
istentelen hosszu. 
Öt óra felé Elemér elment a szerkesztőségbe, ahová olykor Bélát is elvitte. Bemutatta 
ott mint tehetséges fiatal költőt, aki volontérkodni akar egy kicsit. A bemutatás 
folytán Bélának megengedték, hogy a hivatalos lapból a rendes kivonatokat 
megcsinálja. Legtöbbször azonban Béla hat órakor hazament. Magában morfondirozott 
addig, amig a szemköztös lakásban meg nem szólalt a zongora. Mintha jeladás lett 
volna, az unatkozó ifju úr a zongora hangjára kikönyökölt az ablakon, és fújta nagy 
igyekezettel cigarettje füstjét ki az udvarra. Azon­közben olyan állhatatosan nézett 
be a virágok között a házmesterék szobájába, bár csak két zongorázó kezecskét 
láthatott, hogy végre a kezek bájos tulajdonosnője is az ablakhoz fáradt. 
Akkor aztán, ha Bélában volt elég bátorság, megszólította a leányt, legtöbbször 
azonban Irmuska kezdte a diskurzust, amely mindig vontatva ment. Bélának igen kevés 
témája volt, amelyet megpendíthetett, azonkivül sokkal jobban rajtafelejtkezett a 
szeme az Irma fekete haján és kék szemén, hogy sem beszélgetni tudott volna. Így hát 
jóformán csak nézték egy­mást a házbeliek nagy bosszúságára, akik szerettek volna 
több anyagot a pletykára. 
Így könyököltek szemben egymással este hétig, amikor mindakettőjüknek dolga akadt. 
Violáékhoz akkor szokott jönni Nina néni, a kiérdemesült ballerina, hogy 
gyönyörködjék a család szemefényének haladásában, s az öreg Violának kifejtse, mi 
minden várhat az ő lányára; Béla pedig ma az egyik, holnap a másik szinházba 
ment. 
Közös vacsorázó helyükön, egy csomó szinész, ujságíró és festő közt mindig 
összetalálkozott megint Elemérrel s aztán nem hagyták el egymást egész éjjel. Ha 
Török szabad volt, végig­járták az orfeumokat, benéztek egy csomó kávéházba, s hajnal 
előtt sohasem vetődtek haza. A sarki kávéház volt rendesen az utolsó állomás. Török 
ott itta meg abszintjét, amely befejezője volt az éjszakázásnak. Ha Töröknek dolga 
volt, Béla vele volt a szerkesztőségben s akkor még későbben végződött az éjjel. 
Bélán rövid időn meg is látszott ez az életmód. Elvesztette azt a barnapiros színt, 
amelyet annyian vesztenek el itt Budapesten, anélkül, hogy valaki meg­talál­ná. Arca 
megkapta azt a fővárosi zománcot, amely a sápadt arcra piros ajkat és kékkarikás 
szemet varázsol. 
Amikor egyszer fakadó hajnalban mentek haza, Török észrevette ezt a változást. 
- Te, Béla, - szólt hozzá, - ha én komolyan venném apai föladatomat melletted, 
tulajdon­képpen haza kellene téged innen kergetnem. 
Rögtön rá azonban egykedvűen vállatvont: 
- De ki vesz mai napság valamit komolyan? 
És másnap és harmadnap megint hajnalban nyitott nekik kaput Viola bácsi. 
Hanem egyszer végeszakadt ennek az erőfogyasztó életmódnak. Egy pénteki napon 
történt, hogy Törököt egész nap borzongatta a hideg. Szeretett volna hazamenni, de 
inspekciós volt és a szerkesztőségben kellett maradnia. Oda hozatott magának három 
pohár abszintet, azt mondván, hogy ez jó a hideglelés ellen. Hajnalban lement Bélával 
friss ujságért a dübörgő rotációsmasinákhoz. Ott érte utól a roham. A gép mellett 
esett össze. Sovány kiaszott testét görcs rángatta meg, szájából habos vér ömlött. 
Béla halálsápadtan kiáltott segítségért. A megrémült gépmester a kezében lévő olajos 
rongygyal törülgette szegény Török úrról a vért s a gépészlegények papirfoszladékos 
zsákokból vetettek neki ágyat, amelyen aztán elalélt. Béla fölvert a közelben egy 
doktort s az komoly arccal vizsgálta meg a beteget: 
- Biz ez nagy baj, - mondá Török mellét kopogtatva, - öröklött baj, meg szerzett 
nyavalya együtt. Ha vigyáz magára, talán egy-két esztendőre meggyógyul még. 
Béla, a jó emberek segítségével, kocsira tette a beteget s elvitte haza. Viola bácsi, 
meg ő ketten föltámogatták s ágyba fektették. Török félig aludt, félig hallucinált. 
Folyton Irmuskát emlegette, sírva, kérve, hizelegve. Aztán rákiáltott Bélára, hogy 
állíttassa meg a gépet, mert ő nem tud aludni. Végül valami leckét mondott föl s 
dicsekedett a bizonyítványával, amely tiszta jeles. 
Béla gyöngyöző verítékkel ápolta, amíg maga is el nem szunnyadt. Keveset alhatott s 
amikor fölébredt, Török is ébren volt s rászögezte a szemét. Magánál volt, de csak 
suttogva tudott beszélni: 
- Mit mondott a doktor? - kérdezte. 
- Vigyázzunk rád és nem lesz semmi baj, - felelte Béla. 
Török ingerülten ütött száraz kezével a takarójára s föl akart emelkedni. 
- Nekem ne hazudj, kölyök! Mit mondott, akarom tudni, mennyi időt adott? 
Béla ijedten felelte rá: 
- Egy-két évet. 
- Egy-két év még? Sok, nagyon sok. Gyere közelebb Béla, nem tudok hangosan beszélni. 
Tegnap tudod, amikor rám jött, majdnem boldog voltam, azt hittem, ez az utolsó 
jeladás. Mikor elszürkült a világ, valami hálával gondoltam rá, hogy végem van... És 
még egy-két év ezzel a testtel, így összetörve... 
Megint közelebb intette Bélát: 
- Ha meg találnék halni... Béla belevágott: 
- Ej, eredj. Elemér. Hiszen hallottad, hogy a doktor... 
- Mindenki tévedhet. A doktorok meg éppen a tévedéseikből élnek. Ha meghalok, 
rádhagyom az állásom, meg a bútorom... Egyebem sincs, de ezzel meglehet élni. Hanem 
légy jobb, mint én voltam. De a teafőzőt az Irmuskának hagyom, tudod, a Viola 
Irmának, hiszen ismered, vagy nem... 
Megint elkezdett félrebeszélni, a láza visszajött. 
- Mondd meg neki, hogy nagyon szerettem, jobban, mint egy házmester-kisasszony 
meg­érdemli... Nem, mégse mondd meg neki... Hiszen úgyis tudja... későn, nagyon későn 
találtam rá, amikor már végem volt... Az enyém volt... egyszer... 
Béla megtörülte a beteg izzadt homlokát, aki tovább beszélt. 
- Akkor megakartam kérni, de nem lehetett. Harmadnapra rosszul lettem... Így, mint 
most... Láttam, hogy az életem nem ér egy hajítófát... Az övé még ezután nyitja meg 
virágát... Haljunk meg... Nem lehetett... De most már igen... Őt is rádhagyom 
örökségül... De vigyázz rá... ne vedd el... nem feleségnek való. Ha elveszed, én 
elszeretem tőled, én leszek a szeretője a szép asszonynak: sírból hazajáró 
lélek... 
Megint rájött a roham, amint az orvos megmondta. Béla könyezve törülhette szegény 
barátja vérét és valami csillapítót adott neki. A roham után úgy látszott, mintha 
elaludt volna Török. Béla kiment a kutra vízért. Az ajtónyitás zajára széthuzták a 
házmesterék ablakán a függönyt. 
- Szegény Török úr, - szólt ki Irmuska, - hogy’ van? 
- Rosszul, kisasszony, rosszul. Ámbár a doktor még biztat. 
Irma kisietett az udvarra s ott halkan mondta Bélának. 
- Csak arra vigyázzon, Szenttornyai úr, hogy kárt ne tegyen magában, amíg beteg. Már 
egy­szer megpróbálta. Amikor először volt ilyen rohama. Megmérgezte magát itthon. 
Emlékszem, én is ápoltam. Alig tudtuk megmenteni. Aztán elvitték a kórházba. 
- Óh, ne féljen, kisasszony, vigyázok rá. Aztán meg most nem is tudná mivel. Nincs a 
keze­ügyében semmi. 
Belülről hítták Irmát. Béla meg vitte föl a kancsó vizet a beteghez. Az akkor is 
aludt. Béla ott ült mellette s le nem vette szemét a neki olyan kedves, megtört 
arcról. 
Késő délutánig tartott a beteg álma. Akkor fölkeltette őt Béla, hogy orvosságot adjon 
neki. 
- Köszönöm, - suttogá Török, aztán föltámaszkodott a párnájára. - Nagyon jó vagy, 
Béla, nem is igen szolgáltam rá. Hanem meghálálom, neked adom az íróasztalomat. Adj 
egy kis papirost és ceruzát. 
Sovány, remegő kezével kusza vonásokat írt a papirlapra, aztán odaadta Bélának. A 
papiroson ez volt: 
„Szerkesztő úr, én nem viszem már soká. Az íróasztalomat adják oda Szenttornyai 
Bélának. Okos és hasznavehető gyerek. Adtam is neki témát, amivel megkezdheti a 
működését. 
T. E.” 
- Vidd el ezt a papirost a szerkesztőségbe, - folytatta a beszédet. - Addig én 
megpróbálok újra elaludni. Mondd meg, hogy egy kissé beteg vagyok, nem mehetek be. 
Azt is megmondhatod, hogy meg fogok halni. Aztán gyere vissza. 
Béla majdnem futvást ment a Nemzetőr szerkesztőségéig. A 
szolgának átadta a levelet és az izenetet, aztán sietett vissza. Török a fal felé 
fordulva aludt, Béla meggyújtotta a lámpát és egy darabig még bírta a virrasztást. 
Aztán lecsukódott a szeme s ott a diván sarkában elfogta az elmulasztott, elhanyagolt 
álom. 
Nyomasztó és nehéz volt az álom, tele küszködéssel láthatatlan rémek ellen, melyek 
ott keringenek a fojtó levegőben és pusztulással fenyegettek mindeneket. Mintha a 
torkát szoron­gatta volna valaki, úgy érezte Béla s ő hiába iparkodott megszabadulni 
a rettenetes ellenség keze közül. Hajnal felé álmában feldöntötte a háromlábu 
konyhaszéket s az esés zajára fölébredt. 
A szobában rossz, betegszagu levegő és piszkos félhomály volt. A szekrény tetején 
füstölögve égett a kicsiny diáklámpa. Kanócán izzó gomba gőzölt, a petróleum 
elfogyott belőle, csak a bél tartotta még benne a lángot. Az ablak leeresztett 
függönyén áttetszett a hajnal világossága. A párkányon levő cserépvirágot élesen, 
feketén rajzolta rá a firhang vásznára a reggeli sugár. 
Béla fölhuzta a függönyt és kinyitotta az ablakot. A nehéz éjszaka után a betegszoba 
levegőjétől szabadulva, teli tüdővel szitta a nyári hajnal üde, hűs lehelletét. Az 
udvar már megmozdult. Skrobákné, a bádogosné a szemetesládát hozta ki s meglátta 
Bélát az ablakban. 
- Hogy van a herr von Török? - kérdezte résztvevően. 
- Köszönöm, - mondá Béla halkan, hogy a beteget föl ne ébreszsze, - úgylátszik 
jobban. Egész éjjel aludt s most is alszik. 
- Csak vigyázni tessék. Mikor a Skrobák leesett a... 
Skrobákné nem fejezhette be annak elmondását, hogyan esett le a férje egy kétemeletes 
ház tetejéről s hogyan gyógyította ő aztán meg, mert Béla eltünt az ablakból. 
A szoba sarkából, a beteg ágya felől hörgés hallatszott. Béla ijedten ugrott oda. 
Török Elemér hasonfeküdt az ágyban s testét rángatódzás futotta át. Béla reszkető 
kézzel fordította meg a beteget, aki lehunyt szemét nem nyitotta ki s mintha 
elnyugodott volna. 
Béla megrázta és szólította. Török nem ébredt és nem felelt. A következő pillanatban 
megint kitátotta a száját s levegőt próbált venni, de e helyütt csak görcs futott 
végig minden tagján, megrázva elsárgult arcát is. A megrémült fiu majdnem rikoltva 
szólította Törököt a nevén. Ebben a percben a takaró redői közt kicsiny, kék üveget 
vett észre. Fölkapta, üres volt, dugó sem volt benne. Sötét, fekete betükkel volt 
rajta a fölírás: Morfium s mellette a patikárus halálfejes, 
intő cédulája: Méreg!! 
Béla eszét vesztve rohant a nyitott ablakhoz és kikiáltott rajta: 
- Doktort! Doktort, hamar az istenért! 
Az udvar hamar tele lett. Egymásután nyiltak ki az ajtók s a kiváncsi, félig 
öltözött, kócos asszonyok és emberek, odatolongtak az ablakhoz, ahol Béla kiáltott. A 
Skrobákné befutott a szobába. 
- Meghalt? 
- Még nem, de minden percben meghalhat, hol van itt közel doktor? 
- Majd én elhozom. Tessék csak itt maradni. 
Azzal Skrobákné loholt a Doktor-ház felé, Béla pedig letérdelt az ágy fejéhez. Nem 
tudott mit csinálni, sejtette a valóságot, de megzavarodva, tehetetlenül állott a 
halállal szemben, amely már besurrant az ajtón s nesztelen lépéssel közeledett a 
haldokló felé. 
Az egész ház együtt volt az ablak alatt. Az Árpi inas fölmászott a párkányon s 
benézett a szobába. Akik lenn álltak, egyre huzogatták az ingét: 
- No, mi van benn? Meghalt? 
Az Árpi vállatvont. 
- Tudom is én. Fekszik, mint egy darab fa. A másik meg térdel előtte és fogja a 
kezét... Most eleresztette. 
Béla csakugyan eleresztette a Török lelógó kezét. A vörös-kanócos lámpa ebben a 
percben, kilobbant s az üvegje fölött fehér füstfelhő szállt el. A halálos percek 
bizonytalanságában a virrasztó valami ideges rémülettel tekintett föl oda, ahol a 
világosság megszünt. A kialudt láng csudálatos tüneménynek látszott ebben a 
pillanatban s az oszladozó füst mintha a Török lelkét vinné magával. És ezzel 
egyszerre hidegség futotta be a szobát. Az ajtó nyilt ki, vagy az ablakon csapódott 
be a reggeli levegőnek egy hulláma, de Béla megérezte. Fölállt és az ágy lábához 
ment. A halál, a biztos lassusággal érkező halál kiszorította helyéből a virrasztó 
jóbarátot s a haldokló fejére tette a kezét. Mintha azt mondta volna: 
- Jobb barátja vagyok én neki, mint te. 
Török Elemér izgatott lelke megnyugodott egészen, kiszállt a nyitott ablakon a kék 
juliusi égbe, egy darabig ott lebegett a nagyváros ébredő utcái fölött, ahol az élet, 
más emberek élete, most kezdte újra mindennapi tusáját, aztán röpült följebb az ürbe, 
a semmiségbe, talán arra a másik csillagra, amely utolsónak fényeskedett még 
nyugaton. Elfakult arca nem formálódott el. Csak a szine vált hamvassá a méregtől. 
Sötét homlokán egy izzadságcsepp futott alá. 
Béla alig vette észre a doktort, amikor bejött a szobába. Pedig utána tódult az egész 
ház. Ott szorongtak az ajtóban, onnan néztek befelé. A Skrobákné be is jött vele. Az 
orvos lehajtotta a fejét a halottra. 
- Biz itt elkéstünk, - mondá lassan. - Van valami hozátartozója? 
- Az az úr ott, - felelte Skrobákné halkan, Bélára mutatva. 
Az orvos oda ment hozzá. 
- A halott arca egy kissé gyanús nekem. Mi baja volt a betegnek? 
Béla szótlanúl mutatott az asztalon álló morfiumos üvegre. Az orvos a világosság felé 
fordította. 
- Üres. Legyen olyan szíves, hívja be a sarki rendőrt, - mondta Skrobáknénak. 
Skrobákné kellemes ijedtséggel engedelmeskedett. A várakozó házbeliek közt suttogás 
futott végig. Rendőr a házban, hohó, ez nem közönséges dolog. Egypáran a kapu elé 
szaladtak. Az utcáról is sokan jöttek be a csődületre, a rendőr meg éppen egész 
sokadalmat hozott be magával. Az udvaron izgatott, várakozó csoportok tereferéltek. A 
halotti csendes szobába, ahol csak az orvos járt föl s alá, behallatszott a hangjuk. 
A ház béliek magyarázták az esetet a szomszédoknak: 
- Igen jó ember volt... Egy kicsit lump... de jó ember... Tegnapelőtt lett rosszul... 
és ma már... hanem különös dolog... ilyen hirtelen... de majd a 29-es elmondja, hogy 
mi volt... jól ismerem. 
Ez a 29-es a rendőr volt, Budapest tragédiáinak mindenütt jelenlevő tanuja. Elővette 
kis könyvét és jegyezte bele, amit az orvos és Béla mondtak neki. Aztán szalutált és 
kifelé indult. Vele ment az orvos is, aki odaszólt Bélához. 
- Tessék megvárni a rendőrfogalmazót, hogy kellemetlensége ne legyen. 
Béla egyedül maradt a halottjával. Becsukta az ajtót úgy, hogy a házbeliek 
kiszorúltak az udvarra. Egy pár órára fönnakadt a házban minden foglalkozás, a lakók 
az udvaron itták bögréből a reggeli kávéjukat s mindig több és több részletet tudtak 
mesélni az elhúnyt életéből a kiváncsiaknak. Az udvar már egészen tele volt velük. 
Viola bácsi végre megsokalta a dolgot s becsukta a kaput. A nagy faalkotmány hangos 
dörrenéssel csapódott be. Béla lehajtotta a fejét és szeretett volna sírni egy 
kicsit. De nem tudott, csak a szíve kalapált őrült izgatott­sággal. Egyszerre 
fölkelt, az ablak alatt egy elfojtott leányhang a nevén szólította: 
- Szenttornyai úr... Béla úr... 
Odasietett az ablakhoz, Irmuska állt lenn kimenőre öltözve. Egy kissé sápadt volt, de 
ez annál jobban illett fekete hajához. 
- Nem mertem bemenni, - szólt a leány, - félek a halottaktól. Mondja, Szenttornyai 
úr, nagyon csúnya? 
- Nem változott meg semmit, - felelte Béla, akinek megnedvesedett a szeme a lány 
láttára. 
Ott fekszik benn a kihülő halott, s itt áll előtte az eleven élet, akire az a szegény 
elpusztult ember utoljára gondolt. Majdnem kérve biztatta Irmát: 
- Jöjjön be, nézze meg utoljára... 
- Nem, nem, nem tehetem, félek, - felelte a leány és könnyen megrázkódott. - Pedig 
higyje el, hogy nagyon szerettem, nagyon sajnálom... 
Egy kicsit hallgatott, aztán hozzátette: 
- Milyen kár... Megigérte, hogy ő fog írni rólam, ha föllépek a szinkörben. A jövő 
héten fogok föllépni... egy jó baráttal kevesebb. 
A leány nem úgy mondta és a fiú nem úgy értette, hogy ezekből a szavakból kiérezzék a 
mondás kegyetlensége. Egyszerűen egy szomoru tényt konstatáltak. Még Béla ismételte 
is a szavakat: 
- Milyen kár... 
Aztán megjött a rendőrfogalmazó, a rendőrorvos és a hivatalos asszisztencia. A 
házbeliek feszült kiváncsisága kielégítetlen maradt. Bélára nem raktak bilincseket, 
sőt a vörös bársony galléros fogalmazó kezet nyújtott neki, amikor elmentek. 
- Egy óra mulva itt lesznek a halottszállítók, - mondta a tiszt az ajtóban. - A 
hullát kivitetem a bonctani intézetbe. 
Bélának csak most jutott eszébe, hogy a Nemzetőr-höz is el 
kell mennie, bejelentenie a halált. Viola bácsit megkérte, hogy maradjon a halott 
mellett, ő maga meg sietett a szerkesztőségbe. 
Természetesen, igen sajnálták a szegény Törököt. 
- Jó munkaerő volt, lelkiismeretes ember, csakhogy egy kicsit elzüllött az utóbbi 
időben. Hanem ezt mégsem hittem volna róla. Kár érte, szegény gyerek, - azzal a 
felelős szerkesztő megint visszabujt a kézirathalmazba. 
A munkatársak lassankint mind odagyülekeztek Béla köré, hogy Törökről beszéljen 
nekik. És Béla fáradtan mondta el minden kérdezősködőnek: 
- A roham tegnapelőtt volt... tegnap jobban lett... elküldött hazulról... az 
asztalfiókban volt a méreg... valószinüleg, mialatt otthon nem voltam... 
A fiúk mind megsiratták Törököt, hanem a maguk módja szerint. Nem értek rá sokáig 
foglalkozni a halottal, mert jött a mettőr és kéziratot kért. Mind siettek szét az 
íróasztalukhoz. Útközben az egyik egy ív papiroson koszorura kezdett gyüjteni. A 
szerkesztő fölnézett. 
- Maga az a barátja Töröknek, akit tegnap nekünk ajánlott? 
- Én vagyok, szerkesztő úr. 
- Megpróbáljuk, fiatal ember. Török még témát is adott. Ön fogja megírni az esetet. 
Az esti lapra csak keveset, a reggeli lapra bőven, jól megdicsérni a szegény fiút. 
Más lapoknak is adhat részleteket. 
- Igenis, szerkesztő úr. 
És Béla kábult fejjel ült le egy íróasztalhoz, hogy megírja az „esetet”. Nem tudott 
nyugodtan egy helyben maradni, fölállt és járkálni kezdett. Közben mindig jöttek 
emberek, akik még nem tudták a halálhírt és ijedten hallgatták: 
- Ne mondja... szegény Török... és hogy történt... 
- Tessék Szenttornyai úrhoz fordulni... 
És Szenttornyai úr, mint valami gép mondotta el: 
- A roham tegnapelőtt volt... Tegnap jobban lett... az asztalfiókban volt a 
méreg... 
Közben egyre látta szegény Török halálos izzadtságtól borított arcát, hallotta utolsó 
suttogó szavait egy leányról, akit szeretett. 
Aztán elterjedt a hír. A telefon folyton csengett. Jóbarátok, ujságírók, szinésznők 
csengették. 
- Szenttornyai úr, tessék a telefonhoz menni, - hangzott untalan. 
És ő mindig ujra és ujra elmondta a masinának: 
- A roham tegnapelőtt volt... Tegnap jobban lett... Elküldött hazulról... 
Majd azon tünődött, milyen lehet a bonctani intézet, ahová Elemért vitték. Valami 
jeges, hideg pince bizonyosan. A temetésre is gondolt. Vajjon milyen lesz? És eljön-e 
Irma, kikiséri-e halott barátját és vesz-e föl fekete ruhát... 
Aztán leült írni. Nehezen ment, mintha ólomból lett volna kezében a toll, alig tudta 
vonszolni. Néha beleütött a szívébe a fájás, mikor az imént átélt keserves perceket 
tette papirra. Néha meg, minden ok nélkül és átmenet hijján, csak Irmára tért a 
gondolata. Vajjon merre járhat most? Talán éppen hazaért. Abban a fehér ruhában van, 
amiben elment. És olyan közel látta maga előtt, hogy meg akarta szólítani. Egyszer 
bele is írta a riportba a nevét, de hamar kitörülte. 
A szerkesztő, mikor átolvasta a kész tudósítást, megelégedve bólintott: 
- Jól van, barátom. Ez jól sikerült. Mától fogva elfoglalhatja Török íróasztalát. Ön 
fogja az ő dolgait végezni. Először ötven forintot kap, hanem majd emelik. Ma még 
menjen haza. 
Béla indulni akart. Az ajtóból visszaszólították: 
- Igaz, kérem, hogyan hítták a rendőrfogalmazót, aki a helyszínen megjelent? 
- Nem tudom, kérem, elfelejtettem megkérdezni, - felelte zavartan Béla. 
- Azt ne tegye, fiatal ember. Mindig tudja meg a rendőrfogalmazó nevét, aki az 
esetnél megjelenik. A rendőrségnek ez jól esik s nekünk semmibe se kerül. 
Béla sietett haza, üres, halottas szobájába. A Fülemüle-utca sarkán találkozott 
Irmával, aki szintén hazafelé ment. 
- Irma kisasszony, - sietett hozzá Béla, - én fogok írni magáról, ha föllép a jövő 
héten a szinkörben. 
Irma rámosolygott: 
- Igazán, maga fog írni? Oh, milyen öröm... köszönöm szépen. 
És megszorította melegen a Béla kezét. 
Ezzel elvégződött a szegény Török Elemér változatos életének utolsó szenzációja 
is. 
IV. „Légy üdvöz, boldog szerelem!” 
Bizony szegényes temetése volt Török Elemérnek. Protekcióból a kerepesi-temetőben 
kapott ingyen sírhelyet, oda vitték ki egyszerü, fekete gyászszekéren a temető 
halottasházából. Kocsi se kellett azoknak, akik kikisérték, pedig egy jókora 
fiakkeren mind elfértek volna. 
Úgy ballagtak gyalogosan a koporsó után Béla, még két ujságíró és két asszony: 
Irmuska és a Nina néni. Irmán könyü fekete ruha volt. Nina nénin pedig nehéz, fekete 
habos selyemtoalett, amely valószinüleg még a régi gazdája parfümjétől volt illatos, 
de ezután Nina néninek fog igen jó szolgálatokat tenni abban, hogy Irmuskát az 
előkelő világba bevezesse. 
A leendő diva szeme vörös volt, mintha ki lett volna sírva, nagyon illett az 
alkalomhoz. Nina néni hiába próbálta beráncosodott szeméhez nyomkodni a zsebkendőt, 
nem fogott rajta. Még csak pirosabb sem lett tőle festéknyűtte bőre. Végre fölhagyott 
a hiábavaló kísérletekkel és zsebre tette a kendőt. 
- Végre is kín volt nekem ez az ember, - gondolta magában. 
Béla csöndesen ment a leány mellett. Egypárszor megpróbálta, Elemért szóbahozni, de 
Irma csak a szekér kerekét nézte, amely nagyokat zökkent az úton. A fiút bántotta a 
hallgatás, amely még keservesebbé tette az utolsó utat s mindenféle haszontalanságról 
beszélgetett, ami eszébe jutott. Irma csak igennel és nemmel felelgetett. Már majdnem 
megérkeztek a sírhoz, amikor azt kérdezte Béla, hogy: 
- Mikor fog föllépni a szinkörben, Irma kisasszony? 
- Nem fogok föllépni, - felelte kurtán a lány és egyszeriben elfogta a sírás. 
A jelenlevők megilletődve nézték a zokogó leányt. A két sírásó, meg a kocsis, mialatt 
kötelet tettek a koporsó alá, tanakodtak, hogy vajjon kije lehetett ez a sírdogáló 
leány az elhunytnak. 
Béla, bár szerette volna tudni az elmaradás okát, várt addig, amíg a koporsót 
behantolták. Mikor a kétlábnyi homok már rajta feküdt a koporsón s a sírásók halomba 
rakták rajta a földet, beleszúrván az egyszerű fakeresztet (...élt 25 évet) és 
rátették a sírra egyetlen díszét, a nagy, gyászba vont nemzetiszín-szalagos 
babérkoszorút, amelyet a Nemzetőr adott, egyszóval, mikor 
Török Elemér utolsó szereplése véget ért, karonfogta a leányt s Nina néni kiséretében 
kivezette a kocsiig. 
A kocsiban Nina néniből tört ki először a szó: 
- Igen, a szegény leány nem léphet föl, mert nincsen ruhája. Az a szemtelen igazgató 
mindent igért és most, amikor adni kellene a ruhákat, nem ad semmit. Három rongyos 
kosztüm kellene az előadásra, de honnan vegyük? Kétszáz forint kellene rá, de kinek 
van kétszáz forintja. Igen, hajdan, egy szót kellett volna szólnom, és kétezer 
forintot is adtak volna szivesen bizonyos urak, akik most már meg sem ismernek. De 
ma... nekem nincs... az öreg Violának pedig csak a Háromfülü 
perecnél hiteleznek... ott se sokat. 
Irma ujra kezdte a sírást, emlegette, hogy ő milyen szerencsétlen, egyetlen 
reményének is vége... Béla vigasztalni próbálta, hogy majd megsegíti az isten és más 
ilyen sablonokkal. Hiszen, ha merte volna... ha látta volna, hogy Nina néni milyen 
megátalkodottsággal néz rá, miközben a művészet barátainak kihalását emlegeti. De hát 
ő még igen tapasztalatlan volt ehhez, így hát bús vigasztalanságban ért véget az út, 
amelytől pedig Nina néni sokat várt. 
Hanem otthon, amikor magára maradt Béla, a nagy elhatározás könnyebben ment. Egy 
névjegyéről levakarta a nevét és ráírta ezt a naiv frázist: 
„A művészet barátai nem haltak ki.” 
Beletett a boritékba kétszáz forintot és mikor Irmuska elment hazulról, átküldte az 
egészet Violáéknak. Eszébe sem jutott, hogy ezzel éppen végére járt az apai butorok 
árának. 
Mikor este hazajött, az asztalán egy sárga rózsát talált, mellette pedig egy kis 
papirost. „Egyelőre kamatul.” - s odaátról vidáman hangzott a leány nótázó hangja. 
Másnap délelőtt Nina néni jött át deputációba megköszönni a pénzt. Kijelentette, hogy 
a művészet barátai csakugyan nem haltak ki, élő példa rá Szenttornyai úr. Hogy ők 
igen jól tudják, kitől jött a nagylelkü kölcsön, kinek tartoznak érte soha el nem 
feledhető hálával. Hogy ők az összeget csakis kölcsönnek hajlandók tekinteni, melyet 
Irma tehetsége hamar képes lesz visszafizetni. Hogy a zsugori direktorral 
rendbehozzák a dolgot, szerdán lesz a föllépés. Egyben meghívta Bélát a holnap délben 
tartandó ruhaszemlére. 
- Különben - fejezte be mondókáját granddame-i méltósággal - a Viola-ház, mindig 
nyitva van ön előtt, Szenttornyai úr és jóbarátként fogadja önt. 
Másnap az Irma csengő, kacagó hangja szólította nevén: 
- Béla, jöjjön csak, nézzen meg. 
És maga nyitotta ki az ajtót. Francia katona-köpönyegben volt. A fején képi, sötét, 
vastag haja hanyagul föltüzve alá. A lábán vakítón feszült meg a fehér selyem-trikó. 
A kék blúz még összegombolatlan volt, sietve kapcsolta össze alúl, hogy a fűzője ne 
lássék, de nem elég jókor, hogy Béla meg ne lásson egy csipetet a keble rózsaszínü 
húsából. A mámoros fiú megcsókolta a leány kezét, de az kitólta őt a konyhába és 
magára zárta az ajtót. 
- Várjon, most jön a többi. 
Béla úgy ült az ajtó előtt, mint akit a paradicsomból zártak ki. Dobogó szívvel, 
feszült figye­lemmel hallgatta, hogyan suhognak odabenn a szövetek, hogyan pattog a 
derék, amelyet a Nina néni szakértő keze kapcsolt be. Aztán megint látta a leányt. 
Először utcai toalettben, olyan előkelőnek, mint valami hercegnő, aztán egy fátyolos, 
fantasztikus ruhában, olyan csábí­tónak, mint egy indus-bajadér. A Nina néni még 
figyelmeztette is a toalett titkosabb szép­sé­geire. Aztán sejtelmesen csettintett a 
nyelvével a vénasszony: 
- Ez aztán valami, ugy-e? A kaszinó meg fog bolondulni. 
Ilyen ártatlan kedvtelésekkel multak el a napok szerdáig, miközben Béla néha úgy 
érezte magát, mintha ő lenne a Nina néni által olyan műértő csettintéssel 
aposztrofált kaszinó. Szerdáig, amikor az egész városban hirdették a plakátok, hogy 
ma a színkörben a Szevillai gránátos című háromfelvonásos 
operettet adják Viola Irma kisasszony első szinpadi 
kisérletéül. 
Béla este hat órakor már nem találta a helyét a szerkesztőségben. Elkérezkedett és 
kiment a szinkörhöz, amelynek nagy deszkaalkotmányát a lenyugvó nap festette 
vörösre. 
Komoly csend volt odakünn. Nem annyira ünnepies, mint hétköznapi csend, amelyet nem 
zavart a vasárnapi publikum lármája, a labdázó suhancok rikoltozása, a 
fagylaltos-gyerek kiabálása, szabadságukat élvező bakák döngő léptei, a vizes leányok 
elnyújtott, vékony hangja, komoly csend, mint amilyen a nagy pillanatokat meg szokta 
előzni. Egy csomó platánfa barátságosan simult rá a szinkörre, amelyben Irmuska 
valószinüleg már öltözködött. 
Béla leült egy árnyékos padra és igazán úgy érezte magát, mintha életének valami nagy 
pillanata előtt állana. És az idő oly végtelenül lassan múlt. Egy-egy szinész, 
szinésznő jött, meg muzsikus és jegyszedő, s Béla majdnem kopogtatott már a szinkör 
ajtaján, amikor végre kinyitották és ő egyesegyedül az egész nagy pajtában, 
leülhetett a Nemzetőr helyire. 
Még azután is sokáig ásítoztak rá az üres páholyok és karszékek. A szinház nem igen 
akart megtelni. Este hét óra felé végre már akadt egy kis közönség. Igaz, hogy nem 
nagy, de még egyre jöttek. A páholyokban és az első sorokban már szép számmal voltak: 
többnyire kopasz urak, akik minden szinházi gurmandériát szeretnek élvezni. És 
mialatt a zenekarban meg­zendült az uvertür, a türelmetlen Bélát már egészen 
körülfogták. 
Végre fölment a függöny a kopott utcadiszlet elől, amely a színlap magyarázata 
szerint Szevillát ábrázolta. Egy csomó induló, kórus és keringő hangzott már el, Béla 
nem sokat értett az egészből, aminek az is lehetett az oka, hogy igazán nem sok 
értelme volt, az is, hogy az első sorban három úriember igen hangosan tréfált a 
virágárus lánynyal. De meg türelmetlen is volt egy kissé. 
A zenekar egy indulóba kezdett, a színpad hirtelen megüresedett. Az első sorokon 
valami kellemes morgás futott végig, a karzaton egypár tenyér tapsolni kezdett: Irma 
jött be szín­padra. 
Ő volt, az utcai toalettben. A kezdet merészségével jött előre a lámpákig, hosszu 
nap­ernyő­jével toppantott és megkezdte az áriáját. Arca a festék alatt is fehér volt 
a félelemtől s a nap­ernyő reszketett a kezében. Az induló azért elég jól elment, egy 
kissé tremolázott a hangja, de mikor egy csengő magas c-vel elvégezte, tapsolt neki 
mindenki. Elől az urak lanyhán ugyan, de a karzat kierőszakolta az ismétlést. 
- Csinos hang, igazán csinos, hanem fél a kicsike! - mondotta valaki az első sorban 
olyan hangosan, hogy a bókoló Irmának is meg kellett hallania. Béla egyszerüen 
szerette volna megbotozni a barbárt, de Irmának mintha bátorságot öntött volna az 
ereibe ez a kritika. 
Meg akarta mutatni, hogy nem fél ő a deszkákon, hogy odavaló, hogy arra született, 
hogy jussa van a tapshoz. És elkezdett beszélgetni, játszani ügyesen, természetesen, 
gyávasága eltünt, énekelt bátran, úgy, hogy a fölvonás végén erős tapsok hívták 
ki. 
Bélának, mintha kő esett volna le a szívéről; rohant föl a színpadra, amely most még 
üres volt. A csukott öltöző ajtaján kopogtatott. 
- Nem szabad, - hangzott belülről. 
- Csak a kezét adja ki, Irmácska, hogy megcsókoljam! 
- Hát tetszettem? 
- Nagyszerű volt, kábító, elragadó, - szavalta lelkesedéssel Béla. 
- Meg is fogja ezt írni? 
- Hogy megírom-e? Sokkal többet fogok írni. Olvassa csak el holnap a Nemzetőrt. 
A borzas, gyalulatlan faajtó megnyilt, s a nyíláson Irma kidugta a karját. Az egész, 
hosszu, puha, fehér karját, amelyet Béla lázban csókolt meg. Belül Nina néni szólalt 
meg: 
- Szenttornyai úr... egy szivességet... 
- Parancsoljanak. 
- Irmának kiszáradt a torka az énektől... Ilyenkor csak pezsgőt jó inni... Tudom 
magamról... 
Bélának nem ötlött eszébe az, hogy a kiérdemesült ballerinának hogyan száradhatott ki 
az énektől a torka. 
- Rohanok, - kiáltotta. 
- Csak kis üveggel, Szenttornyai úr, hanem franciát... 
Két dekorátornak és egy tűzoltónak földöntésével a kis üveg francia föl szállítódott, 
Béla pedig elfoglalta helyét a nézőtéren. A proszcénium páholyok alatt egy kis 
gyűlést tartottak a habitüék. Irmáról beszélgettek. 
- Jó formában van, - mondta az egyik. 
- Csinos hang, - toldotta a másik. 
- És csinos lábak, - egészítette ki a harmadik. 
- Viheti még valamire, - ez volt az általános vélemény. 
A direktor úr törölgette izzadt arcát a csoport közepén. 
- Ne méltóztassanak előre itélni, - szuszogta, - most jön a sláger. 
Azzal intett a karmesternek, kezdhetik a második fölvonást. 
Valami pálmafás egzotikus vidéken játszott a második fölvonás. A szevillai gránátos 
ide szöktette meg a kedvesét. A színpadon sötét volt, csak a holdvilágot imitáló 
villamos reflektor működött. A gránátos elment nyugvóhelyet keresni éjszakára és 
kókuszdiókat vacsorára. A szélső páholyban éppen azon mulattak, hogy a 
kókuszdiókereső gránátos milyen hideg nyugalommal hajt föl az első kulissza mellett 
egy korsó habos sört, mikor bejött Irma. 
Tündéri szép volt abban a fátyolos bajadérruhában. A rávetett elektromos láng 
plasztikus testének minden idomát megvilágította, lepattant duzzadó selyem-trikóiról, 
körülcsókolta gömbölyü karjait és egész fényességében megpihent hullámzó keblén. A 
leány fekete haja, amely szabadon verte derekát, mintha kékes szikrákat vetett volna 
a fényözönben, a ruháját átölelő, körülfutó selymes, habos fátyol, amely 
sejtelmességében még ingerlőbbé tette a formákat, olyan volt, mintha rózsaszínü 
ködből szőtték volna. 
A földszint izgatottan mozgolódott a bűbájos látvány varázsa alatt. A nézők suttogva 
figyel­meztették egymást arra, amit minden épszemü ember észrevett. A gukkerek sötét 
üvegje mind Irma felé fordult. Egy úr a hátulsó sorokban elejtette a botját. A 
zörejre általános pisszegés következett, pedig sem a zenekar, sem az énekesnő nem 
adott még egy hangot sem. De a látvány harmóniáját zavarta a zaj. 
Béla nem vette föl a gukkerjét. Mintha a villamos áram két pólusa ő benne találkozott 
volna, nem tudott megmozdulni a helyéről. Két szeme odatapadt a leányra, akit ő soha 
ilyennek nem látott még. Ugyanaz az Irmuska volt, aki ott lakott a 
házmester-lakásban, ugyanabban a ruhában, amelyet előtte próbált föl, és mégis, 
mintha egészen más lett volna. A szinpad fénye, a festék, a rátapadó szemek, az egész 
hely tették-e, mintha megnőtt volna a leány, formái eddig nem látott teltséget kaptak 
volna, mintha sokkal gyönyörűbb lenne, mint eddig volt. Eddig valami húzta őt ehhez a 
leányhoz, valami sejtelmes vonzódás, de most egyszerre hatal­masan érezte, hogy ez a 
szerelem. Megcsattant benne az érzés és egész lelkével, ösztönével, reszkető szívével 
együtt odavonta a leányhoz, aki dalolni kezdett. 
A kontár muzsikus, aki a Szevillai gránátos zenéjét 
összeütötte, ebben a dalban elvétette a dolgát. Egy egyszerü keringő volt, de tele 
bájjal, fordulattal, frisseséggel, melódiával, egészen más, mint a többi unalmas 
zeneszám. Lehet, hogy összelopta, de azzal senki sem törődött most a nézőtéren, 
amelyet a lány szépsége megigézett. És Irma, lehet a pezsgőtől, lehet a perzselő 
szemek tüzétől, vidám, bátor és kacér lett, játszott és énekelt egyszerre, kokettált 
az urakkal az első sorban és a páholyokban, s amikor a végén, csak a vonósok lágy 
kiséretével, egyenesen Bélának fordulva és neki énekelve eldalolta a refrént: 
...Légy üdvöz, boldog szerelem... 
Az egész nézőtér viharos tapsban tört ki. Az urak fölugráltak és úgy tapsoltak. 
Egyiknek eszébe jutott, hogy a gomblyukában levő szegfűt földobja a művésznőnek. A 
többiek utánoz­ták és csakhamar mindenünnen hullott a virág Irmára. 
Béla is, akit a refrén megbűvölt, odadobott egy nagy piros szegfüt. A virág 
félreesett a többitől. Irma odament, fölvette, a keblére tűzte és aztán ezzel a 
szegfüvel énekelte el másodszor és harmadszor azt, hogy: 
... Légy üdvöz, boldog szerelem... 
Aztán kiment a színpadról. A nézőtér eleje fölkelt és tolongott a kijárás felé, ahol 
a direktor állt egy sápadt fiatalemberrel, aki hevesen magyarázott neki valamit: 
- Ugy-e, direktor úr... ez a hatás... az én muzsikám... ó, az én muzsikám... 
Az igazgató egészen hangosan kiabált a tolongókra: 
- Ugy-e mondtam... ez a sláger! 
Azok megfogták és vitték föl. 
- Mutasson be, igazgató úr... mutasson be... 
Mire Béla fölért, az öltöző már tele volt. Ott tisztelegtek Irmánál és Nina néninél 
Budapest szinházi gurmandjai, akik Ó-Budát és Kőbányát is megostromolják egy kis 
pikanteriáért, akik szenvedélyesen kutatják a fitos-orru és formás tehetségeket; Irma 
másodpercek alatt bele­találta magát a szokatlan bókokba, a viharvert nagynéni pedig, 
bár az urak nem sok figye­lemmel voltak iránta, láthatólag iparkodott előtérbe tolni 
temetésekre és premiérekre vásárolt fekete ruháját. Béla egyszerre öt-hat emberrel 
ismerkedett meg. 
Ott volt az öltözőben a vén miniszteri tanácsos, aki minden fiatal művésznőnek 
fölajánlja befolyását és pártfogását. A befolyás azonban, mióta tavaly egy 
kóristáné-ügy miatt nyug­dijazták, nem érdemes egy mosolygásra sem, a pártfogása 
pedig csak egy-egy vacsoráig terjed ki (korsóba öntött magyar pezsgővel). 
A segédfogalmazó, aki egy újságíró barátja révén került bele a habitüé-világba, Nina 
nénit mulattatta iszonyu szójátékokkal, amelyeket esti használatra a hivatalban 
szokott délelőtt készíteni. Neki az az elve, hogy a szinházi mamáknál van a művésznők 
legmegközelíthetőbb oldala,. 
- Nagyságos asszony szintén a szinpadon van? 
- Ott voltam. Az operánál... - feleli Nina néni sokatsejtető sóhajtással. 
A kaszinó is ott van. Az a fürge, kicsiny uriember Irma előtt, aki úgy ágál, mintha a 
közelálló tanácsost akarná pofon ütni, a kaszinót képviseli. 
- Judici mozdulatok voltak, - kiabálja sebesen törve az r-et, - Irma nagysád, egypár 
momen­tuma fényesen sikerült, például a refrén. A refrén az pokoli volt... Voltak 
ugyan helyek, ahol több melegséget kivántam volna, de majd belejön... Szavamra 
mondom, belejön... és az operett királynője lesz. Én mondom, és a kaszinó nevében 
mondom... 
A többiek alig hallgatják. Minek is, ez az úr nem vetélytárs. Ő az egyetlen az egész 
nagy társaságban, aki önzetlenül lelkesedik a művészetért. Minden esztendőben 
fölfedez egy talentumot. Csakis egyet, azt portálja, szolgálja, ha kell, 
erőszakoskodik érte, és rendesen révbe is viszi a hajóját. Most már odakünn a 
karhölgyeknek és a kurizáló újságíróknak magyarázza a dalt. Behallatszik a 
hangja: 
- A refrén az pokoli volt... kissé több melegséget kivántam volna... 
A miniszteri tanácsos fölhasználta az alkalmat. 
- Nagysád bizonyosan fáradt. Ha kegyeskednék elfogadni a kiséretemet. Együtt 
vacsoráz­hatnánk, éjfélig elbeszélgetnénk, aztán hazavinném a kocsimon. 
Irmában egyszerre megszólal valami bolondos ördög. Amint itt így ünnepelték ezek a 
komoly urak, fény és ragyogás közben, egyszerre a csengő jutott eszébe, amely az apja 
ágya fölött függ és néha, különösen szombaton éjjel, annyit szól. Dévaj kedvvel vágta 
oda a méltóságos úrnak: 
- Nem lehet, kedves barátom, mit szólna a mama, aki éjfél után szivességből a 
házmester helyett nyitogatja a kaput. 
A méltóságos meghökkent, és zavartalan hebegte: 
- Hát nem szükséges éjfélig maradni. Majd sietünk a vacsorával. 
- Nem lehet így sem, méltóságos uram. Éjfél előtt a papa látná meg, aki szivességből 
a házmesterné helyett nyitogatja a kaput. 
Aztán elöntötték az öltözőt az újságírók, ezek a jó fiúk, akiknek ambiciója csak egy 
kis virágra terjed ki, amelyet az ünnepelt diva maga tüz a kabátjukra s akik ezért a 
bérért harsonákat igérnek a holnapi lapokban. 
- A nap eseménye, - kiáltja az egyik. 
- Szenzáció a szinkörben, ezt adom címül, - mondja a másik. 
- Nem jó, - hadarnak össze-vissza, - ő nagysága nevének benne kell lenni a címben, 
vastag, kompakt betükkel. „Viola Irma diadala”, ez a helyes... 
A kifelé tolongók között furakodott be egy úr: a keselyü. Magas, vállas ember, a 
legutolsó fashionable divat szerint öltözve. Koponyája sima kopaszságán ragyognak az 
öltöző gáz­lángjai, fekete szakállába már ősz szálak vegyülnek, de a járása ruganyos 
és előkelő. Csak a szempillája jár olyan álmosan, mintha most kelt volna föl az 
ágyból és sárga arcán, a szája körül két gúnyos, keserü ránc ad valami kellemetlen 
külsőt neki. Az öltözőben mindenki ismeri, de senkisem köszönti, vagy fogadja a 
köszöntését. Pedig a neve is előkelő és folyton nagyuri társaságokban látják. Igaz, 
hogy csak éjjel és urakkal. Ma ezt a grófot kiséri, holnap az a báró van vele, de 
nappal és nyilvános helyen még azok is elnéztek a feje fölött és nem veszik észre. Az 
éjjeli szolgálatait annál jobban megbecsülik. 
Az urak egymásután távoznak, csak Nina néni, Irma, Béla és a keselyü maradnak az 
öltözőben. Teörtely úr - így hivják - bemutatkozik. Irmának melegen gratulál, aztán, 
mint a ki tudja a járást, egyenesen Nina nénihez fordul: 
- Nagyságos asszonyom, Zánkay barátom megbizásából jöttem. A gróf úr óhajtaná 
tiszteletét tenni a művésznőnél s kérdi, mikor lehet olyan szerencsés? 
Nina néni, mint a vén csataló a puskaporszagra, idegesen emeli föl a fejét: 
- Holnap nem, holnapután sem, a hugom játszik, de szombaton örülni fogunk. 
- Csókolom a kezüket, - szól Teörtely úr és szeme rávillan Nina nénire. 
A pillantásnak sok értelme van, a keselyünek semmiféle tagja nem mozdul meg hiába és 
főleg ingyen. A savószínü, beesett szemek azt kérdik: 
- Drága? 
Nina néni szeliden ingadozó feje mintha azt felelné: 
- Nem tudom... majd meglátjuk... majd megbeszéljük... 
Teörtely úr elegáns meghajlással távozik, ő egyelőre elvégzi a dolgát. Béla, aki 
eddig a sarokban ült, fölkelt. Őt sokkal jobban elfoglalta a saját szive, semhogy 
valamit észrevett volna. És hát mi rossz is van abban, hogy Zánkay gróf tiszteletét 
akarja tenni a művésznőnél. A szemek beszédét pedig sem a szaádi pusztán, sem a 
cserépházi gimnáziumban nem tanítják. 
Irma is menni készül. Jelenése van. Béla szerelmes szívvel, mintha egy kicsit ittas 
volna, búcsuzik tőle: 
- Ez, a keblén, az én szegfűm, úgy-e? 
- A magáé, Béla, - szól a leány és lehajlik, hogy megszagolja. Talán meg is 
csókolta. 
Odakünn a zenekar a fináléba kezd. És megcsendül megint az a bódító sor: 
... Légy üdvöz, boldog szerelem... 
Valami kis ajtón kijut a fiu a szabadba a csillagos, meleg nyári ég alá. A sötétlombu 
fák alatt sietve szítt cigarettek piroslanak. Valamelyik jófülü színházlátogató már 
fütyörészi a nótát: 
... Légy üdvöz, boldog szerelem... 
És Béla, a gázlángtól forró redakcióban, a míg papirra veti az Irma diadalát, a gépek 
berre­gésében s végre szobája csendjében mindig csak ezt hallja: 
... Légy üdvöz, boldog szerelem... 
V. Két vallomás, egy felelet. 
A következő napok alatt Béla csaknem félálomban élt. Minden gondolata, fiatal 
lelkének minden ereje, forró vérének lüktetése, mind ahhoz a lányhoz kapcsolódott, 
aki az ő szívével együtt sok más szívet megbabonázott az este. Dolgait elvégezte 
ugyan rendesen, de rabságnak tetszett neki minden perc, amelyet Irmától távol kellett 
töltenie. Pedig ezek egyre gyara­pod­tak. A leány későn kelt, el volt foglalva, a 
feje fájt, délután kikocsizott s a nagy művésznők sok egyéb apró művészkedésével 
iparkodott élni. Annál inkább ott volt aztán Béla a szín­körben, ahol szabadon 
élvezhette Irmát. A színház utáni percek meg éppen a boldogság percei voltak. Nina 
néni, aki a színházi erkölcsöket betéve tudta, sohasem engedte hazakisérni idegennek 
a leányt. Béla maradt csak mellettük szolgálattevő lovagnak. 
A második estén már zsúfolt nézőtér előtt adták a Szevillai 
gránátost. Az ujságírók és a kaszinó becsületesen beváltották a szavukat, a 
színkör fabódéjába becsődítették fél Buda­pestet. Aznap Béla kevesebb mosolygást 
kapott Irmától. A primadonna hiressé váló dalát az első jobb proszcénium páholy felé 
énekelte el, ahol egy szőke, nyurga fiatalember ült és tapsolt lelkesen. Mögötte a 
sötétben Teörtely tar-koponyája villogott. 
Az első fölvonás után a fiu egy kövér, mosolygó, jóképü urat talált az Irma 
öltözőjében. Az asszonyok állva hallgatták az idegen bókjait. 
- Nagyon jól csináltad, édes fiam, - mondotta Irmának és megcsippentette az állát és 
apai csókot lehelt a hajára, - nagyon jól csináltad. Hiszen benned race van. No, majd 
meglátjuk... majd meglátjuk... 
Azzal fütyülve kiment. 
- Ki volt ez az úr? - kérdé Béla. 
- Nem ismeri? - felelte Irma, - igazán nem ismeri? Pedig ez ő volt maga, a 
Muzsa-színház igazgatója. 
E nagy jelentőségű látogatás után más látogatások is következtek a fiatal 
művésznőnél, amelyekről azonban Béla már nem tudott. 
Az első ilyenfajta vizitet Nina néni kapta otthon. Teörtely látogatta meg, elhozván 
neki a gróf figyelmének jeleit, egy arany karperecet Nina néni számára és két villogó 
butont a leánynak. 
A vén keselyü és a kopott ballerina igen sokáig súgtak-búgtak együtt. Nina néni 
sajnálta, hogy a fekete selyemruha nincs rajta, de Teörtely biztosította, hogy az 
semmit sem tesz. Azután elkezdtek üzleti ügyekről beszélgetni. Ha okosan csinálja 
Nina néni a dolgot, kap havonkint száz forintot, de ott kell laknia a leánynál. Végül 
megegyeztek, éppen mikor az öreg Viola hangja hallatszott a konyhából: 
- Nina, mosogasd el az edényt. 
Nina néni ráncos arca elpirult. Teörtely el sem mosolyodott: 
- A munka nem szégyen, nagyságos asszonyom... különben aztán majd nem lesz ilyen 
dolga. 
Mikor Irma hazajött, Nina néni beszámolt neki: 
- Itt volt az a végigkopasz úr. A gróf ezt küldi neked. 
Irma kezébe vette a butonokat, a szeme mohón nézte a gyémántok villogó tüzet. Kezében 
volt a minden nagyvárosi lányok ideálja, egy pár igazi, ragyogó, gyémánt-fülbevaló. 
Beleakasz­totta átlátszó, rózsaszinü fülecimpájába és megnézte magát a tükörben. 
Onnan kérdezte vissza: 
- Hát mit akar a gróf? 
- Mit akar? Hát téged akar. Nagy dolgokat igér. Vagyon, fogat, toalettek, fürdő egy 
kis gyöngédségért. Holnap maga jön el. 
Irmán végigfutott a hideg. 
- Most mindjárt? Ilyen hamar? Nem lehet. 
- Nem lehet, szeretném tudni, miért ne lehetne? Ez az út, leány, a magasságba. Így 
lesz belőled, mindnyájunkból valami. 
Az udvaron Szenttornyai ment keresztül és beköszönt az asszonyoknak. Irma az ablakhoz 
sietett, félrehuzta a függönyt, és utána bámult, két szeme megnedvesedett. Hosszu 
szünet állt be a kicsiny szobában. 
- Nem lehet, - suttogta végre a leány inkább magának, - most nem lehet. Nina néni... 
hisz tudod, látod, én nem bántam volna. Ezelőtt egypár hónappal, de most... 
- E miatt a tejfölösszáju gyerek miatt, úgy-e? Aki idejön és bolond fejjel 
fölforgatja a tervün­ket. 
Irma kipirult arccal kiáltott közbe: 
- Hát e miatt, igenis e miatt. Szeretem, tudod jól, hogy szeretem. És ő is... és 
olyan jó, olyan hű. 
Nina közelebb jött és lassan beszélt: 
- Hát majd küldök én neki orvosságot a hűségére. Egy keresztlevelet a Józsefvárosi 
plébániá­ról... Egy kicsi kis babának a keresztlevelét... Igaz, hogy meghalt, de hát 
az semmit sem tesz. 
Irma zokogva borult az asztalra. Az első botlás emléke - az első botlásé, amelynek 
élő, síró kis tanuját Nina néni bujtatta el valami olyan helyre, amely még a 
Fülemüle-utcánál is messzebb esik - ez a keserves emlékezés keményen sujtotta le 
most, amikor a szíve igazán kezdett dobogni. Most már a kicsi ott van, ahová Nina 
néni el akarta dugni: a temetőben, alig két hete, hogy az apja is kiment utána, de a 
szégyen emléke még fáj és fenyeget. Hajából kiesett a tü, kezén, amelyre fejét 
nyugtatta, nagy könnycsepp csurgott végig. 
Nina néni élvezte a hatást. Aztán, mint az amputáló orvos műtét után a betegnek, 
lassu, rábeszélő hangon adogatta be a vigasztalást: 
- Ej, ugyan, érdemes is sírni. Látod, jók az újságírók egy bizonyos ideig, de aztán 
jönnek az urak. Elpusztulnál az adósságban a gróf nélkül, vele meg minden, ami 
kellemes vár rád. Aztán fiatalember, csinos ember és finom ember. Nem lesz ám ez 
nyilvános dolog. Titokban fog menni, nem tudja meg senki, Szenttornyai sem... 
Irma fölemelte a fejét. Nina néni meg, mintha valami eszébe jutott volna, 
hozzátette: 
- Amiatt Szenttornyai még el is vehet feleségül. 
Úgylátszik, ez a mondás hatott. Irma fölállt, föltüzte a haját. A szemköztös tükörből 
rá­villogott a fülbevalók fénye. Megtörülte a szemét: 
- Hát jól van. Jőjjön a gróf. Nem bánom. 
- Kérlek, mondd neki, hogy már régebben ismered. Lóversenyről, a Stefánia-útról, 
szinházból, vagy akárhonnan. 
- Ahogy parancsolod. 
Magában pedig azt gondolta: 
- Hátha Béla megszólal, mielőtt a gróf követelne. Hátha csakugyan elvenne... 
És a szíve remegett a gondolatra. Aztán leült a zongorához, de csak éppen hogy 
megütötte. Megint fölkelt, megnézte magát a tükörben és átment Szenttornyai 
ablakához. 
Soha Béla olyan kedvesnek nem látta Irmát, mint ebben a félórában, és soha magamagát 
olyan gyávának és ügyefogyottnak nem érezte, mint ez alatt az idő alatt. Irma 
elvágott kedvvel, szomoruan ment haza. 
Másnap délután a Zánkay Sándor gróf kocsija állt meg a Fülemüle-utca 35. számu háza 
előtt. A gróf kiszállt a számozatlan fiakkerből, és egyenesen - úgy látszik, 
utasitásai voltak - a házmester-lakás felé indult. 
Irma egyedül fogadta. Nina néni - úgylátszik utasitásai voltak - nem jelent meg a 
helyszinén. A gróf bemutatkozott és kijelentette, hogy a tisztelet adóját akarja 
leróni a főváros legújabb nagy művésznője előtt. Aztán szegényesnek találta a 
lakást 
- Kisasszony, azon a polcon, amelyen most van, nem maradhat ebben az oduban, - 
mondotta fönnhangon. 
Azután halkabban, de habozás nélkül áttért a tárgyra. 
- Végtelenül boldog volnék, ha én vezethetném ki innen a világba. Megboszorkányozott 
a multkor. Csupa láng voltam, amikor láttam, s azóta abban a toalettben látom 
folyton. Szeretem, kisasszony, szeretem. 
Egy lépést közeledett Irmához és megfogta a kezét. A lány nem vonta vissza: 
- Imádom, Irma. Mindenem a magáé, ha egy kissé jó lenne hozzám. Ó, tudna-e az lenni, 
mondja? 
Irma vontatottan felelt: 
- Talán... lehet... 
A gróf keze égette, mint a tűz. Nem mert ránézni. Az udvarló kezdett szemtelen 
lenni. 
- Egy csókot, csak egy kicsiny csókot adjon... 
Irmának Béla jutott eszébe. Hátha az isten jó lesz hozzá és a fiut ma 
megszólaltatja. 
- Még nem, gróf úr, egy kis türelem... 
- Mikor hát? Mikor? Ne kínozzon. 
Aztán egy kicsit elcsüggedt: 
- Különben alig ismer. 
- Ó, dehogy nem, gróf úr, - felelte a lány. 
- Ismer régebben és talán szeretni is tudna? – sugta melegen a gróf. 
A lány kacéran mosolygott: 
- Sokszor láttam lóversenyen, színházban meg másutt. Mutogatták is, az a sugár, 
fiatalember ott: Zánkay gróf. Nem csoda, ha rajta felejtettem a szemeimet, - szólt és 
lesütötte a szemét. 
A fiatalember már egészen Irma mellett volt, a kezét szorongatta. 
- És nem játszik velem most komédiát? - kérdé hevesen. 
A leány fölkelt: 
- Nem vagyok még eléggé szinésznő ehhez, - mondá. 
- De hát mikor... mikor tudom meg, hogy az enyém lesz-e? 
- Holnapután, talán holnap... még gondolkoznom kell rajta... 
- Édes, nézze, az irtózatos terminus. Mondjunk ma estét. 
Irma még egyszer a szemköztös lakóra gondolt. Ejh, ha szólni akar, ma is szólhat. 
- Jó, legyen ma este, - felelte. - Ha piros szegfü lesz a színpadon a keblemen, akkor 
meg­hódoltam önnek. 
Zánkay gróf úr, aki diadalmasnak érezte magát az egész vonalon, alig talált ki az 
ajtón. A kocsisának megparancsolta, hogy hajtson, maga pedig, mialatt lábát az angol 
takaróba bepólyázta, a fölkelő csillagon gondolkozott. 
- Nem adta meg magát mindjárt. Jobban is szeretem. Azért föltétlenül az enyém. Első 
látásra így is elég kezes volt. 
Szinház előtt Szenttornyai eljött Irmáért, hogy kikisérje. (Megkérték rá, mert Nina 
néninek fájt a feje, nem mehetett szinházba.) Hozott neki egy pompás virító, piros 
szegfűt is. A leány pirulva köszönte meg. Aztán elindultak, de a diskurzus nehezen 
ment. Béla, valahányszor magán érezte a leány forró, kérő, váró pillantását, boldog 
sejtéssel gondolta mindig: 
- Szeret... szeret... 
És ezzel a sejtéssel megelégedett. Nem szólt egy szót sem, hiányzott a szikra, amely 
meg­gyújtsa a szívében összehordott robbanószereket. Irma nem merte kezdeni, ő meg 
határo­zottan ügyetlen volt. Fele útjukon eszébe jutott valami: 
- Tudja-e, - szólt Irmához, - ma két hete halt meg szegény Elemér. 
Ez a bús emlék olyan volt, mint valami metsző, hideg szél, egyszerre lehervasztotta a 
lánynak kicsiny hajtásu reményét is. Némán mentek egymásmellett, mindegyiknek a maga 
gyásza járt az eszében. 
A szinkör ajtajánál gyorsan búcsúzott a primadonna. 
- Egész este a maga szegfűje lesz a keblemen, - szólt. - Ez csak szép tőlem, - tette 
hozzá erőltetett nevetéssel. 
- Nagyon szép - mondá Béla és olyan boldognak érezte magát, mint alig valaha. 
Az előadás legnagyobb részét Szenttornyai Béla egy kősziklán, a szinpadon töltötte. 
Afféle kasirozott kősziklán, amelynek vászon és papiros alkotmányát a díszítő keze 
ütötte össze. Hallgatta a kardalosnők locsogását egy új ruháról, a primadonnáról, a 
papáról-mamáról, az udvarlókról, a vacsoráról, az egyiknek a kisbabájáról, mely igen 
rossz volt az éjjel, mert az anyja későn került haza és nem szoptathatta meg jókor, 
és más mindenféle kóristáné-bolondságról. Odakünn zuhogott az eső, semmi kedve sem 
volt lemenni a nézőtérre. Be-benézett olykor Irmuska öltözőjébe, de az mindig úgy 
tele volt emberekkel, hogy nem volt kedve bemenni, amíg egyszer Irma maga be nem 
hívta. 
- Béla, Béla, itt a szerződés. Szeptembertől kezdve a Muzsa-szinház tagja vagyok 
primadonna szerepekre. Ez az úr hozta. 
És egy magas, kövér, borotváltarcu, őszes és kopasz uriemberre mutatott. 
- Reéz Fülöp, a Muzsa-szinház tagja - Szenttornyai Béla, - mutatta be őket 
egymásnak. 
Ő, az öreg Reéz, ki ne ismerné az öreg Reézt, a komikus öreg urak fölülmúlhatatlan 
alakítóját, aki, amilyen száraz és keserü az életben, olyan mulatságos a szinpadon. 
Béla örült a szeren­csének. A szinész izgatottan harapdálta az ajkát. 
- Szenttornyai úr a somogyi Szenttornyaiék közül való? Talán éppen Cserépházáról, - 
kérdezte végre hirtelen. 
- Nem onnan, de közel oda. Különben Pesten születtem, - felelte Béla és csodálkozva 
nézett a kérdezősködőre. 
A szinész nem tudta elrejteni érdeklődését. Meleg hangon faggatta tovább: 
- Nem rokona önnek Szenttornyai Klára? 
- A nevelő-anyám. 
- A nevelő-anyja, - szólt kipirult arccal, - megengedi, hogy meglátogassam, 
Szenttornyai úr? 
- Legyen szerencsém, - mondta egykedvűen Béla, akinek fogalma sem volt róla, hogy 
miért érdeklődik irántuk az öreg Reéz. 
Még egy látogatója volt Irmának az este: Teörtely, aki sunyi mosolygással állított 
be. Hanem ennél már nem hívta be a primadonna Bélát tanunak. 
A vén keselyü mélyen meghajtotta magát és a bezárt öklét mutatta Irmának. 
- Zánkay a kezét csókoltatja, nagysád és ezt küldi. Találja ki, mi van benne? 
Azzal szétnyitotta a tenyerét. Apró aluminium-kulcs feküdt benne. 
- A nagy-köruton béreltem lakást, - folytatta bizalmas szemtelenséggel. - Nem nagy az 
egész, hogy ne legyen igen feltünő. De kedves, csinos fészek az első emeleten. Be is 
van butorozva, holnap el lehet foglalni. 
Irma elvörösödve hallgatta a beszédet. Lehajtotta a fejét és a keblén levő 
szegfüvirágot szagolgatta. Majd dacos mosolygással nézte a vén keselyüt. Az eszében 
olyanforma gondo­latok jártak: 
- A bamba! Az ő hibája! Legyünk rosszak hát, ha az isten is rossz. 
Teörtely búcsúzott. Azzal a finom udvariassággal, amely a legszennyesebb akció közben 
sem hagyta el soha. 
- És most, - mondá - ha a magam számára szabad egy kegyet kérnem: adja nekem ezt a 
piros szegfűt, amely annyi jövendő boldogság postája. 
Ó, a vén keselyü nemcsak a mások érdekében tud gáláns és udvarias lenni. Ohó, 
Teörtely úr számít. Végre neki is vannak sanszai. Jobb másodiknak vagy harmadiknak 
lenni nagyúri barátai után, mint semennyediknek sem. 
Irmát elhagyta a mosolygása. Ingerült mozdulattal tépte le melléről a szegfűt s adta 
oda a lovagnak. A drót fölsértette az ujját s egy vércsepp ottmaradt a 
patyolat-szöveten. 
- Tessék. Holnap beköltözöm és otthon leszek este a gróf úrnak. 
...Eladta magát, megtörtént, visszavonhatatlanul. De most már takarodjék előle ez a 
szemtelen fráter. 
De mivel Teörtely úr nem akart kimenni, otthagyta őt a púderes, festékes iskátutyák 
között az öltözőben. Pirosítsa ki a kopasz fejebúbját, ha akarja. 
Az eső még egyre dobolt a szinkör tetején. Dobolt akkor is, amikor az előadásnak vége 
volt és Irma, meg Béla egy esernyő alatt hiába várták, hogy kitisztuljon az ég. 
- Igy nem mehetünk haza, - szólt a leány, összerázkódva a villámtól, mely éppen az 
arcukba világított, - hozzon egy kocsit, kérem. 
Béla az esernyővel egy kocsi után ment, Irma az eresz alá húzódva várta. Végre 
megjött a járómű, nagy, éjjeli fiákker, amely lump-társaságoktól él. Béla kiugrott és 
fölsegítette a leányt, aztán maga is föllépett a kocsiba. Ebben a pillanatban 
megindúltak a lovak s a fiákker hirtelen zökkenésén Irma elvesztette az egyensúlyt és 
a fiúra esett. 
Csak egy másodpercig tartott. Béla az ölében érezte azt az édes, meleg testet, 
amelyért vert szívének minden dobbanása. A sötét hajjal szegett, álmában annyit 
látott fej, éppen a vállán nyugodott. A fölszálló parfüm megbódította. És megcsókolta 
a leányt a nyakán, ahol leg­köze­lebb érte, megcsókolta a haját, a száját, 
megcsókolta sokszor egymásután, magáról, mindenről megfeledkezve, boldog 
részegségben. 
A leány tűrte, meg sem mozdúlt. A kocsis egy csöppet sem zavarodott meg. Nem az első, 
és nem is az utolsó pár ez, amelyet a kocsiján visz. A fölhajtott ernyő alatt csak a 
kalapját dugta be: 
- Euer Gnaden, hova hajtsak? 
Béla magához tért. Hova hajtsanak, hova menjenek? Akárhova, csak haza nem. Hisz oly 
rövid az út s neki annyi mondanivalója van, hogy arra az örökkévalóság sem elég 
hosszú. A kocsis előtt azonban röstelte a dolgot. Zavartan szólalt meg. 
- Ejnye elfelejtettem a címet. Valami növényneve van annak az utcának. Keresse csak 
így. Ha ott leszünk, majd kiszólok, a házat ismerem. 
A kocsisnak tetszett az utasítás, pattantott az ostorával és elindúltak. Legelőször a 
Nefelejts-utcán végig. 
Magukra maradtak, a fiatal ember és a leány. Béla az Irma kezét csókolta folyton s 
mint a láva, áradt belőle a szó. 
- Szeretem... Szeretem... Szeretlek, amióta megláttalak, amióta a világon vagyok. Nem 
tudom, midet szeretem, a hajadat-e, a szemedet-e, vagy a piros ajkadat, de szeretlek 
úgy, a hogy még soha senki sem szerethetett. Téged kerestelek, mielőtt ismertelek, 
téged kivántalak, mielőtt tudtam, hogy vagy, te voltál az a homályos vágyakozás, 
amely elszakított hazulról. És amióta ismerlek, amióta látlak, amióta egy levegőben 
vagyok veled, kisérlek, mint az árnyék némán és hűségesen. Nem tudtam szólni, úgy 
imádtalak. Irigykedve néztem másokat, akiknek beszé­desebb az ajkuk, mint az enyém és 
arra gondoltam, vajjon jut-e neked eszedbe, hogy miért vagyok én néma, hogy én nem 
kérkedem a szívemmel, amely tele van, mint ők az övékkel, amely üres. Bántott a 
kétség, nem hallgatsz-e te előbb az ő csábításaikra, mielőtt az én szívem kitör és a 
maga igazát kéri. Búsultam és vádoltam a sorsot, amely előtted megnémít; de most az 
átkom áldásra fordúlt. Ime, megelőztem a kufárokat, akik terád alkudoztak. Egy 
isten­áldotta véletlen kipattantotta belőlem a titkot, amelyet neked látnod 
kellett... 
A leány komoran nézett maga elé. Keze az óraláncán lógó kis aluminium-kulcsot 
szorongatta. Béla még hevesebben folytatta: 
- Felelj! Miért nem szólsz egy szót sem? Szeretsz, ugy-e szeretsz? Egyetlenem, 
drágám... Hiszen nem tűrnéd a beszédem, ha nem így volna... Szeretsz, ugy-e és az 
enyém fogsz lenni... Enyémnek kell lenned, minden áron, mert szeretlek. 
A leány, mintha álmodnék, suttogta rá a visszhangot: 
- Szeretlek... 
Béla szíve elkábúlt az örömtől: 
- Szeretsz... Tudtam... Szeress is... 
És csókolta, ahol érte. Egyszerre a leány fölkapta a kezét. 
- Jaj... 
Béla a sebes ujját találta megszorítani. A szegfű drótjának karmolása most, mintha 
égette volna. Egyszerre eszébe jutott a fájdalomról a szegfű, a jeladás, Zánkay gróf, 
a vén keselyü, Nina néni és az a kis halott pólyásbaba, amelynek a keresztlevele 
olyan könnyen kivehető a józsefvárosi plébánián. És ez a sok megszégyenítő, keserves 
emlék valami lobogó dacot öntött egész mivoltába. Csak azért is, mindegy, ha el is 
pusztul bele. Magához húzta a Béla fejét: 
- Hát szeretlek én is, - susogta forrón. - Szeretlek, amióta láttalak. Szeretlek, 
mert jó vagy, hű vagy, szép vagy. Szerettelek azelőtt is, mert tudtam, hogy el kell 
jönnöd. Vártalak bizonyosra, mert még sohasem szerettem... És a tied is leszek, mert 
szeretlek... szeretlek.. 
Megcsókolták egymást. Tűz és láng volt az ajkukon, melyek egymást érték. Aztán 
hátradőltek a kocsi két-két sarkába, mintha elfáradtak volna, elmondván, a mivel 
egymásnak tartoztak. 
Az idő kiderült, a felhőket hűvös éjszakai szél kergette szét, a kocsi lebocsátott 
fedele alá be­pislogott egy-egy kiváncsi csillag. A leány fázva húzta össze a 
ruháját. Megborzongatta a hideg, és józan gondolatokat küldött fölforralt 
agyvelejébe. A kitörések után valami hirtelen reakció kerítette hatalmába változó 
lelkét. Az előbbi dac egészen eltűnt. Gondolkozni és okoskodni kezdett. Béla mellette 
még tele volt az elmúlt percek boldogságával, s napok fognak betelni, amíg másra is 
tud gondolni, a leány azonban számított. Szerelmes volt pedig nagyon, igazán. Hanem a 
leányoknak van egy fajtája, amely a legnagyobb szerelemben is meg tud őrizni egy kis 
előrelátást. A házmester-kisasszonyok, akik zongorázni tudnak, jórészt ebbe a fajtába 
tartoznak. 
...El fog venni, el fog venni... ez járt folyton az eszében. 
...Szeret nagyon - gondolkozott tovább - és el fog venni, mert becsületesnek hisz. De 
ha megtudja... ha Nina néni képes lesz neki elküldeni a keresztlevelet... pedig meg 
fogja tenni... Nina néni kegyetlen is tud lenni... És akkor vége volna, örökre 
vége... Béla úgy elszaladna tőlem, talán sohasem látnám. Ha pedig Nina néni kedvére 
teszek, Béla nem tud meg semmit a multból, tisztának és ártatlannak fog hinni ezután 
is. A gróf uri ember és nem árúl el semmit. Nemsokára... rövid időn kiadom neki az 
utat... és becsületes, igazán becsületes leszek... és Béla nem fogja megtudni. 
Hosszan és mélyen föllélegzett, mint a ki rendbejött a lelkiismeretével. 
- Szeretlek... - mondta mégegyszer Bélának. 
- Igazán? - kérdezte az és a hangja remegett - és nem csalsz meg és nem 
komédiázol? 
A leány elnevette magát az aggódásra: 
- Nem vagyok még eléggé színésznő ahhoz, - mondá kacéran. 
Magában pedig, amint a Béla kérő, vágyó, vibráló hangját hallotta, bizonyos 
megelégedéssel gondolta: 
- Elvesz, bizonyosan elvesz feleségül. Csak becsületesnek tudjon. 
És ettől a perctől kezdve az Irma parázs ajkai, amely előbb oly tüzesen osztotta a 
csókot, csupa okosságból elzáratott a szerelmes Béla elől. 
A hold is kibújt s világát egy kertes, kerítéses utcára ontotta. Fogalmuk sem volt 
róla, hogy hol vannak. Mialatt fölöttük röpült az idő, a kocsis lassu kocogásban 
végighajtotta lovait a főváros összes növénynevü utcáin. Voltak a Nefelejts-utcában, 
a Liliom-utcában, a Rózsa-utcában, bejárták az Akácfa-utcát, eltünt mellettük 
észrevétlenűl a Viola-utca, a Retek-utca és Béla seholsem állította meg a kocsit, 
seholsem ismert rá arra a házra, ahol ki akart szállani. 
A kocsis hátraszólt a bennülőknek: 
- Kérem, nagyságos úr, már végigmentünk minden virág-nevü utcán. A Rottenbiller volt 
az utolsó növény. Most itt állunk a Rottenbiller-utca végén. 
Csakugyan, előttünk volt a kerepesi-út torkolatának pompás háznégyszöge. Balra a 
keleti pályaudvar íves csarnokán a megvilágított óra mutatta az időt: fél kettőt 
éjfél után. Szemben a kőbányai-úton a hold a temető fehér sírkövein ragyogott. 
A leánynak eszébe jutott a szomorúság, amely elkisérte őket ma délután a színházba. 
És vakmerő lett. 
- Béla, - mondá gyöngéden, - ma két hete halt meg Török Elemér. Nézzük meg a 
sírját. 
Béla kapott az eszmén. 
- Nézzük meg, - mondá. - A kisértetek órája úgyis elmúlt, - tette hozzá félig búsan, 
félig tréfásan. 
A temető kapujánál kifizette a kocsist és becsöngetett a kapun. Az álmosan előbaktató 
temető-őrnek egy forintot nyomott a markába és megmagyarázta, hogy ők vidékiek, 
holnap korán reggel elutaznak s még ma meg akarnak nézni egy sírt. A bakter értett a 
szóból és beeresztette őket. 
Hamar odataláltak a Török Elemér csupasz sírjához. A mai zápor sokat rontott rajta. A 
féloldala le volt süppedve s a Nemzetőr babérkoszorúja is 
nagyon cafatosan hevert rajta. 
Szótlanul álltak ott egy darabig. Az idő határozottan rosszul volt megválasztva a 
sír­látogatáshoz. Mindaketten többet gondoltak a jövőre, mint az alig két hetes 
multra, többet a maguk fiatal forró életére, mint annak a szegény sírbanfekvő beteg 
embernek a halálára. Végre is Irma szólalt meg először: 
- Szegény Török! 
- Szegény fiu! - folytatta Béla, - tudja, hogy magára gondolt, mielőtt meghalt? Te 
rád gondolt. Nagyon, nagyon szeretett és azt mondta, hogy nekem hagy örökségül... 
- Gondoltam, - mondta lassan Irma, és aggódva nézett Bélára, hogy vajjon tud-e 
valamit, - gondoltam, hogy szeretett. 
Az nem tudott semmit, csak azt, hogy nagyon szerelmes. 
- Én édes örökségem, - suttogta a fiu és kitárta a két karját, hogy megölelje a 
leányt. 
De az ügyesen kibújt az ölelés elől, s halk nevetéssel a sír túlsó oldalára futott. 
Béla utána, a leány tovább egy másik sírhoz s azután az úton. Így kergetőztek egy 
kicsinyt. A sírok közt olyan furcsán hangzott a leány föl-fölcsendülő kacagása. 
Végre Béla megállt. A leány, mikor látta, hogy nem kergeti, egy kicsit kifujta magát. 
Nekidőlt egy útszéli fának, úgy pihent. A hold, mint valami óriási villamos reflektor 
világított végig ezen a különös szinpadon s tetőtől-talpig ezüstbe vonta a 
primadonnát. 
Béla messziről nézte és csudálta a leányt, aki egyszerre, csakhogy mélább, lassabb 
tempóban énekelni kezdte az elhíresedő keringőt. És a fiú a sírok fölött boldog volt. 
Elfelejtett mindent, mindent a világon, csak Irmát nem és a messzehangzó keringő 
bűbájos refrénjét: 
...Légy üdvöz, boldog szerelem! 
Hanem csókot ezután sem adott Bélának a leány, csak szépen, tisztességesen 
hazakisértette magát. 
VI. Klára néni hireket kap. 
A szaádi pusztán azalatt már learattak, be is hordták, ki is csépelték a termést 
rendén. A nap fölkelt hajnalban és leáldozott este. Klára kisasszony valamivel 
szigorúbb lett és egy új napernyővel járt, Margitka virágos jó kedve pedig ritkábban 
verte föl a házat, mint eddig. Ez volt az összes változás, különben maradt minden a 
régiben. 
Eleinte sokszor szóba került Béla, aki ott hagyta őket. Valahányszor ebédnél, 
vacsoránál kettecskén üldögéltek, mindig a távollevőre fordult a beszélgetés. Igaz, 
hogy Klára néni sohasem kezdte, mindig Margitnak jutott eszébe: 
- Szegény Béla, vajjon mit csinál most... 
- Éli világát és nem gondol velünk, - volt legtöbbször Klára néni szigoru 
felelete. 
Amikor aztán Margitka látta, hogy a nénje nem szereti ezt a témát, mint valami félénk 
kis csigabiga, behúzta a szarvát. Azontúl csak magában mert Bélára gondolni. Este és 
reggel kicsiny szobájában egyedül mindig a fiu járt eszében, és az imádságát azzal 
végezte: 
...és vezesd hozzánk vissza Bélát! 
Az ebédlőben volt egy képe a világjárónak. Afféle suhanckép, amelyet gimnázista 
korában csinált róla a cserépházi fotográfus. A kép előtt álló pohárba mindennap 
friss vizet, s a friss vízbe egy szál virágot tett egy kicsiny kéz, amelynek bájos 
tulajdonosa folyton attól rettegett, hogy mit fog szólni Klára néni, ha észreveszi a 
gyöngédséget. 
De hiába remegett. A Klára néni szíve csak kívülről mutatta a haragot, mert 
ráparancsolt magára, hogy haragudnia kell. Igen jól látta ő a tékozló fiunak ezt a 
kultuszát, de belül neki is jól esett. Igaz, hogy Béla elveszett számukra addig, amíg 
távol volt, de vajjon van-e olyan öreg szív, amely húsz esztendeig szeretettel 
csüngött valakin, s amely húsz esztendő múlva ezt a valakit megtagadja. Vált légyen a 
fiu rosszá, tévelyedjen el, hozzon szégyent az otthon­valók fejére, egy sejtelem, 
soha ki nem haló reménye az öreg embereknek azt súgja, hogy majd megfordúl minden, 
megtér az útjavesztett, megjavúl a tékozló, s boldogok lesznek, mint azelőtt voltak. 
Ó, Klára néni bizonyosnak hitte azt a percet, amikor Béla fáradtan, porosan kopogtat 
az ajtón, náluk keres menedéket élet küzdelmei ellen, az ő vén, anyai keblén sírja ki 
magát és a Margit, kék szemében talál vigasztalást. És akkor ő elfelejt, megbocsát 
mindent. Szó se essék arról, ami történt, csak arról, ami történni fog. 
Eleinte Béla írt is egy pár levelet. Törökről, magáról, az Elemér haláláról, arról, 
hogy ujság­íróvá lett és egyéb apróságokról. A levelek nagy boldogságot okoztak a 
szaádi pusztán és az öreg bérest, aki a postáért járt, Margit apró ajándékokkal 
vesztegette meg, hogy jobban siessen. A cseléd azonban nagy ideje érdemetlenűl 
élvezte a kisasszony apró ajándékait: a m. kir. posta (amely amúgy is híres a 
rosszaságáról) nem akart több levelet hozni Pestről. Béla hallgatott. Ideje sem volt 
arra gondolni, hogy haza írjon, de meg nem is írhatta meg azt a lázas szerelmet, 
amely minden gondolatát lefoglalta. 
Egy meleg augusztusi estén Margit a kertben volt, mikor a cseléd jött haza a 
postáról. Szaladt és messziről kiabált a kisasszonynak: 
- Levél! Levél van Pestről, kisasszonyka. 
És egy nagy fehér levelet dobott át a kerítésen. Margit lelkendezve futott oda. 
Fölkapta és csaló­dottan forgatta. 
- Nem a Béla írása, - mondá nehéz szívvel. 
Aztán megint reménykedni kezdett. 
- Hátha belül. Csak a címet írta más valaki. 
Klára néni a szobában volt és a gazdával számolt, keményen leckéztetve, hogy a 
sarjúszéna még ma sincs megforgatva. 
Margit gyertyát gyújtott és a levéllel együtt odatette az asztalra. 
Klára kisasszony megforgatta a levelet és megigazította a pápaszemét. 
- Nem a Béla írása, - mondotta ő is, azután föl törte. 
Nagy, négyszer összehajtott levélpapiros esett ki a borítékból. Erős, markáns, 
férfias betűk voltak rajta. 
- Nincsen aláírva, ez csudálatos, - szólt Klára néni. - De mégis. Senki, ez az aláírás. Így még csudálatosabb! 
Megcsóválta a fejét és fenhangon olvasni kezdte a levelet. 
Amint itt következik: 
„Nagyságos kisasszony! 
Ha levelem aláírását elolvassa és megütődik ezen a szón, hogy Senki, ne dobja el azért ezt a papirost. Csakugyan senki vagyok immár 
nemcsak önre, de az egész világra és elsősorban magamra nézve. Egy nagy Senki, aki a 
fizikai élet kevés hátralevő esz­ten­dejét iparkodik lemorzsolni, nem okozván hasznot 
senkinek, de keserűséget sem, legföllebb magamagának. 
Azokat az éveket, amelyek számomra még hátra vannak, csöndesen, visszavonúlva töltöm 
el. Az életem eléggé viharos volt arra, hogy emlékeimen kérődzzem s ha ebből 
kifogyok, a lótó-futó, szaladgáló, verekedő, szeretkező emberek bolondos rohanása 
elegendő táplálékot nyújt a pesszimista filozofálására, amiben nagyon telik a 
kedvem. 
Nem is hittem, hogy valaha ki fogok bujni odumból és, ha csak tollal is, valamiképpen 
megint részt veszek az életben. Mint a pók befontam magam a sarokban, s örültem, hogy 
az emberek nem bántják a körülöttem egyre-egyre sűrűbbé váló pókhálót, nem, hogy 
magam jöttem volna ki belőle. És ime, amit nem vártam, megtörtént, ott hagytam biztos 
és nyugalmas sarkomat. 
Ismétlem, hogy az utánam jövő emberek küzdelme és a magam emlékei a főmulat­ságom. Ez 
a kettő együtt tette, hogy a vén pók ott hagyta a hálóját. Senkinek az élete, sikere, 
vagy pusztulása nem érdekelt eddig másként, mint egy ember pályája, amelyből 
tanulságot lehet vonni. Most azonban a sors egy olyan valakit kergetett elém, aki 
szoros összefüggésben van emlékeimmel s akivel szemben nem tudtam maradni, aki eddig 
voltam. 
Az ön öcscse ez, nagyságos kisasszony, nevelt fia, Szenttornyai Béla. Ő róla akarok 
önnek írni, feltolván magamat a sors kéretlen eszközének. Tudom, hogy ez háládatlan 
feladat és bocsánatot is kérek érte százszor. De olyan önzetlenül teszem és annyi 
jó­akarattal, hogy még az ön bocsánatára sem szorultam, lelkiismeretem nyugodt és 
tiszta. Azokat a drága emlékeket, melyek önhöz fűznek, nem szentségtelenítem meg 
ezzel a beavatkozással, csak meghálálom önnek. Tudom, hogy ön most visszafelé lapoz 
multjában s engem keres. Azt hiszem, hiába. Nem vagyok és nem voltam én önre nézve 
más, mint a nagy Senki.” 
Klára kisasszony, aki egyre gyorsabban olvasta a levelet, most leeresztette az 
ölébe: 
- Ki lehet, ki lehet, - motyogta. De hiába, nem jutott eszébe semmi. 
Olvasta hát tovább: 
„A véletlen hozott össze vele. Egy szerencsés véletlen, amelyért én igen hálás vagyok 
az istennek, akiben önök ott falun még bizonyosan hisznek. Szenttornyai úr 
valószínüleg igen csodálkozott, amikor én, egy öreg, ősz és kopasz ember, olyan mohó 
érdeklődéssel tudakozódtam a családjáról, anélkül, hogy izgatottságomat 
megmagya­ráztam volna. Keményen végig is nézett, óh, ráismertem a nézésére. Egy kis 
dac, kevélység, keverve valami jószívü sugárral, igazi Szenttornyai-nézés volt. 
Különben a fiu tiszta Szenttornyai-race. Hasonlít is önre, nagyságos kisasszony, 
abból az időből, amelyre emlékezem. Szép és erős gyerek, csak az arcán van 
kellemetlen sápadtság, ami engem megijesztett. Budapesti színnek hívják nálunk. Nem 
tudom, ilyen volt-e a fiu, mikor önöktől elment? 
Izgatottságom első zavarában azt mondtam neki, hogy meg fogom látogatni. Ő udvariasan 
válaszolt. Azonban aludtam rá egyet és meggondoltam a dolgot. Mit keresnék én, kopott 
vén ember, Szenttornyai Bélánál. Meg kellene magyaráznom érdek­lődésemet s ez nem 
menne hazugság nélkül. Mit mondanék neki, miért keresem a társaságát? Mivel 
okolhatnám meg, hogy beleavatkozom az ő dolgaiba, mikor az igazat röstellem 
megmondani. Lehet, hogy önnek is, nagyságos kisasszony, kellemetlen vagyok, pedig 
csak egy levéllel háborgatom, mennyivel inkább az volnék ő vele szem­ben, aki ismer. 
Szemtelen, vén tolakodó, semmi más. 
Nem, ezt nem teszem. Azóta ugyan találkoztam vele sokszor, de lebírtam magamban az 
indulatot. Hideg voltam és idegen. De csak, amikor szemtől szembe álltunk. Nem 
szégyellem bevallani, hogy háta mögött, tudtán kívül valóságos kémkedést folytatok. A 
cél szentesíti az eszközöket, ha becsületes. Az enyém pedig az. 
Megtudtam róla mindent, ami megtudható volt. Nem vagyok szorult anyagi viszonyok közt 
és lehetséges volt valamit áldoznom is. És most előttem van az ő fiatal élete, mint 
egy nyitott könyv s nem tehet egy lépést sem, hogy én ne tudnám. 
Megvallom, nagyságos kisasszony, hogy ezek a lépések eléggé bolondok s ha 
Szent­tornyai úr nem volna olyan fiatal, amilyen, komoly aggodalmat érdemelnének. 
Különben hajh, - ez a hajh, nagyságos kisasszony, egy elfojtott sóhajtást jelent - 
talán annál inkább. Mennél fiatalabb az élet, annál könnyebben megtörik s annál 
nagyobb kár érte. Azután, meg itt Budapesten, a fiatalságot nem lehet komolyan 
fiatalnak venni. Ismerek ifju embereket, akik ötvenesztendőseknek születtek s 
másokat, akiket egy hónap vénített meg így. 
Mikor Szenttornyai Béla úr feljött Budapestre, a kis ujja hegyéig tele volt azzal az 
új betegséggel, amelyet fővárosi láznak lehetne nevezni. Csodálatos egy nyavalya ez, 
csak a vidéken járványos és csak ott gyógyítható. Az áldozatait valami láthatatlan 
erő (bacillusoknak és mikrobáknak hívják a doktorok) hajtja föl ide, ahol 
menthetetlen elpusztulnak, mert ritka az, aki megkapja a szükséges orvosságot. Ennek 
az orvosságnak a szerepére vállalkoztam én, az ön segítségével, nagyságos 
kisasszony! 
Bélának - megengedi, ugy-e, hogy így nevezzem? - szüksége van a gyógyításra, mert nem 
olyan környezetben jött föl, amely erre alkalmas. Talán a legelső tapasztalata egy 
haldoklás és egy öngyilkosság volt, amelylyel ugyanennek a láznak egy 
előrehala­dottabb betege elvégezte fiatal életét. Szenttornyai Béla nagyon gyerek még 
ahhoz, hogy tanúljon ebből. Nagyon gyerek és nagyon vak. Egy leány tette vakká. 
Egy leány, akiben megvan minden kellék arra nézve, hogy vesztébe vigyen Bélánál 
sokkal öregebb embereket is. Szép a bolondulásig, okos és ravasz az önáltatásig, 
jónak tudja magát mutatni, mint a Madonna - és a mellett rossz. Hozzá még szerelmes 
is Bélá­ba. Ezt az utóbbit nem akartam elhinni s most sem vagyok még a dologgal 
tisztá­ban. A jelekből azonban kénytelen vagyok így vélekedni, nem tudom, igazán-e, 
hiuságból-e, változatosságból-e, de úgy látszik, szerelmes. Viola Irmának hívják és 
szinésznő. 
Béla pedig, ahogy csak tud szeretni (és a Szenttornyaiak nagyon tudnak), szereti. A 
leány az erkölcs mintaképének mutatja előtte magát, ami tudvalevőleg fiatal s meg nem 
romlott szívekre úgy hat, mint a petróleum a tűzre. Nos hát a Béla lepetróleumozott 
szíve egyre nagyobb lánggal lobog s ebben a vészes világításban elvakulva, nem veszi 
észre, hogy a petróleum hamisított, a mutatott erkölcs hazugság. 
Viola Irma nem jó leány. Bocsásson meg, hogy ön előtt, nagyságos kisasszony, aki maga 
a jóság és tisztesség, ilyen témákat fejtegetek, de aki tüzet olt, az ne féljen a 
koromtól. A Béla imádottjának szeretője van, ki egyszerűen kitartja a leányt. Egy 
gróf, a neve nem tartozik a dologhoz. 
Én már akkor tudtam ezt, amikor még semmi közöm az egészhez nem volt, azaz mikor 
Bélát még nem is ismertem. A leányt ugyanis a Muzsa-szinházhoz szerződtették 
primadonnának. A szerződésnek van egy titkos pontja, amely szerint, a kisasszony 
gázsijá­nak háromnegyed részét a gróf fizeti. Ezt pedig ő nem teszi ingyen. A 
dologról alig tud két ember, s azok nem adják tovább. A világ szája hallgat. Béla, 
akinek a fülébe a kisasszony a maga kis kacsójával dugja bele a gyapotot, nem tud meg 
semmit. Azonkívül pedig Viola Irma semmi feltünőt nem tesz. A gróf bérelte kicsiny 
lakásban lakik, az életmódja nem emelkedik túl a fizetésén, s azt a töméntelen 
ékszert, amivel imádója (megnyugtathatom: nem Béla) elhalmozza, a szekrényében tartja 
zár alatt. Járnak hozzá sokan, de talán a gróf a legkevesebbet. (Én azt is kijártam, 
hogy hol találkoznak.) A társaság - csupa férfi - Budapest jónevü öreg 
fiatalembereikből és fiatal öreguraiból áll. A primadonnának van ízlése, hogy 
megválogassa látogatóit. Béla mindennap ott ül egy-két órát, ami éppen elég arra, 
hogy ne tudjon aludni abban a kevés órában sem, amelyet erre szánt. 
Pedig a fiút nagyon koptatja ez az élet. Ujságíró-mestersége maga is elég arra, hogy 
az erejét egészen lefoglalja, az életmód, amelyet folytat, már egyenesen a véréből 
kér egy-egy apróbb áldozatot. A fiút - jó neve van - befogadták a társaságba, 
amelynek minden őrültségét kétségbeesett lelkiismeretséggel csinálja végig. Nem akar 
elmaradni azoktól, akik vele együtt udvarolnak Irmának, azt hiszi, hogy ha nem tudna 
lépést tartani képzelt vetélytársaival, a leány - aki mellesleg megjegyezve, 
házmesterkisasszonyból lett prima­donnává, - sohasem lenne az övé, aki egyszerü 
ujságíró. 
És az élet vérbe és pénzbe kerül. A vért észre sem veszi Béla, pedig ez a drágább a 
kettő közül. Hogy sápad, roskad, hogy romlik le lassankint, az nem tünik föl neki, 
ellenben igen kényelmetlenek a pénzügyi viszonyai. A fizetése - értesülésem szerint - 
olyan csekély, hogy abból a virág sem telik ki, amely minden este Irma keblén virít. 
Hozzá az életmód, tisztességes kis garçon-lakás (kifizetetlen butorokkal), elegáns 
ruhák, elegáns lumpolások, elegáns fiakker, és nem kevésbé elegáns kis ékszerek, 
amelyeket Irma könnyekkel a szemében köszönt meg, de amelyekért egy rimánkodva kért 
csókot sem adott, mozgásba hozták, a hány uzsorás pénzkalmár a szinház körül 
jár-kel. 
És adtak is a fiúnak. Elég tisztességes összegeket, de nem hiszem, hogy sokáig fog 
tartani a hitel. 
Ime, nagyságos kisasszony, a pusztáról ide tévedt fiúnak ez a sorsa. Híven és 
szépítés nélkül írtam meg a helyzetet. Nem tettem még azt sem hozzá, mert hisz’ azt 
maga is tudja, hogy a fiu lelke ép és becsületes. Éppen azért megy ilyen rohamosan 
ezen a ferde úton, mert ez a betegség olyan, mint a himlő. Akiket kis gyerek korukban 
himlővel be­oltottak, azokat megkiméli, akik tisztán és érintetlenül kapják meg, 
azokat meggyilkolja. 
És ezeken kívül az én vén szemeim, amelyek annyit láttak, tisztán vélik látni a jövőt 
is. A leány nem ok nélkül játszik a fiúval, akit szeret. Sokat forogtam ilyen 
asszonyok körül s ha segítségemre nem jő, nagyságos kisasszony, ne legyen meglepve, 
hogy egy szép napon eljegyzési kártyát visz a szaádi pusztára a posta. 
Én magam semmit sem tehetnék a végzet ellen. Szenttornyai Béla legfölebb megverne, ha 
árulkodnám. Meg is érdemelném, mert úgysem tudnám a szemét fölnyitni. De ön, 
nagyságos kisasszony, most még jókor érkeznék. Az ön szava nem volna kiáltó szó a 
pusztában, mert a mihez a fiu húsz esztendőn keresztül hozzászokott, hogy az ön szíve 
mindig szerette és mindig a javát akarta, azt a primadonna legszebb mosolygása sem 
tudná lerontani. Vigye hát el innen a fiút a békességes pusztai csöndbe, a vérnek ez 
a lángja, amely most úr a Béla minden idegén, hamar megcsillapodnék ott. 
Nekem pedig, fogadatlan prókátornak bocsásson meg ezért a beleavatkozásért az önök 
életébe. És egy másikért is. 
Senki” 
A gyertya félig leégett kanóca nagy lobbot vetett, mikor Klára néni lecsapta a 
levelet és izgatottan fölugrott a helyéről: 
- Szemtelen! Árulkodó! Kém! Hazug! - mormogta dühös gyorsasággal. 
Fölkapta a papirost és összegyűrte. 
- Hazugság minden betűje! Névtelen árúlkodás. 
Hanem lassan kisimította megint. A tekintete a levél elejére esett, ahol az 
ismeretlen levélíró komoly és meleg szavakban védelmezi magát. Miért is tenné? Mi 
érdeke lehet? És olyan jót akar. Klára néni leült és sokáig bámulta az összegyűrt és 
kiegyengetett papirost, amíg a rossz világítástól, hosszas olvasástól vagy mitől, 
elkezdett nedvesedni a szeme. 
- Bizonynyal úgy van, - motyogta végre halkan. - Úgyis van és én tudom, hogy így 
lesz. 
Margit csukló zokogása hallatszott az asztal végéről. Klára néni nagy indulatában 
fönhangon olvasta föl az egész levelet, elfeledkezvén arról, hogy Margit is a 
szobában van. De most, hogy a sírását hallotta, nagy elkeseredés vett erőt rajta. Az 
ő tervei, az ő szép álmai hová lettek. Az egyik ott éli a világát, a másik itt zokog. 
És egyszerre keserűség szállt a szívébe a lázadó fiu ellen, aki csak magára és a 
macájára gondol. 
Margit fölemelte a fejét és könnyes, könyörgő szemét Klára kisasszonyra szegezte: 
- Fölmegy a néni Pestre? 
Tele volt együgyü reménységgel, naiv hittel a kérdés. Igen, itt csak a néni 
segíthet. 
Klára néni hangjában dac volt. Azzal felelte: 
- Nem megyek. Megmondtam neki, hogy nem megyek. Megtartom a szavamat. És ha azt 
írnák, hogy rongyokban szakad le róla a ruha, hogy az utcasarkon koldul, akkor sem 
mennék föl. Ha hazajön, az anyja leszek, de ott senkije sem vagyok. Menjen a 
vesztébe, maga akarta. A fejem sem fáj érte. 
Ezt a kegyetlen mondást mindjárt meg is bánta, de nem mutatta. Az akaratánál 
keményebb hangon szólt oda a lánynak: 
- Ne sírj! 
Aztán kinyitotta az ablakot s a Béla képe előtt levő poharat virágostól kidobta a 
kertbe. 
- Nem tudom, ki virágozza ezt a képet. Elég volt a gyerekségből. Holnap a képet is 
kidobom. 
Margit, mint a tetten ért bűnös, reszketve emelkedett föl a helyéről és osont ki a 
szobából. 
Klára néni pedig dohogva ment a magáéba. Hanem ottbenn, az éjjeli csöndben, az 
imádságos könyve mellett eloszlott a haragja. Csak a szíve fájt nagyon, sokáig. 
Az éjjel keveset aludtak mindaketten. Másnap a Béla képe eltűnt az ebédlőből. Margit 
dugta el valahová, hogy a néni meg ne lássa a virágot, amely ezután is ott illatozott 
mindennap a hűtlen, elpártolt gyerek előtt. 
És folytak a napok egymásután, kínosan, csendesen. Még annyit sem beszéltek Béláról, 
mint azelőtt. Pedig többet gondoltak rá, mint akármikor. 
Egypár hét mulva megint levelet hozott a posta. Margit megismerte. Ugyanolyan volt a 
formája, meg az írása, mint a másik bánatos levélé. De sokkal vékonyabb. 
Mint a megriadt madár futott be a szobájába a lány s az ágya vánkosai közé temette a 
fejét. Nem akarta hallani, nem akarta tudni, mi van benne. 
Klára néni lassan bontotta föl és olvasta el: 
„Nagyságos kisasszony! 
A múlt levelemet felelet nélkül hagyta, a melyből azt hiszem, hogy megsértődött. Ne 
haragudjék hát, hogy még egyszer alkalmatlankodom. Nem tudom, miért nem jött föl, de 
nagyon kérem, hogy siessen, mert ma hallottam, hogy Szenttornyai Béla eljegyezte 
Viola Irmát. 
A maga életéről rendelkezhetett, de a fia életéről számolnia kell. Béla lakása a 
Nándor-körut 20. szám alatt van. 
Senki.” 
Klára néni darabokra tépte a levelet. 
- Nem megyek. Punktum. 
VII. Viola Nep. János örömmel tudat valamit. 
A titkos jóbarát második levele, amelynek papirosfoszlányait most a szaádi kert 
pázsitján süti a nap, vagy veri az eső, egy borus szeptemberi napon íródott meg. 
Péntek volt és Szenttornyai Béla átkozottúl rossz kedvben ébredt föl. 
Az előttevaló éjjel megint egyike volt a viharos éjjeleknek. Nem emlékezett rá 
tisztán, hogy merre mindenfelé jártak, csak azt tudta, hogy mindenütt vizespohárból 
itták a cognacot s ő végül sírva fakadt, mint egy gyerek. Akkor aztán kocsin 
hazaküldték. 
A feje nagyon fájt. Fölhúzta az ablaka függönyét. Az idő nem volt alkalmas arra, hogy 
eloszlassa a rossz kedvét. Borús, szürke őszi ég fedte be a világot. A kövezet 
lucskos volt, úgylátszik, az eső is esett. Az emberek esőköpenyben, esernyőkkel 
járkáltak s a szemköztös utca fekete torkából, mint valami nagy, fehér szörnyeteg 
kandikált elő a köd. 
Béla lassan öltözködni kezdett. Megivott három pohár vizet és rágyújtott egy 
cigarettre. A cognac eloszlott mámorát valami erkölcsi kaccenjammer is követte s néha 
úgy érezte, hogy legjobb volna kiugrani az ablakon át. Le a második emeletről az 
utcán álldogáló hordár nyakába. 
A cigarettje nem akart égni. Rágyújtott újra, aztán kihajította mind a kettőt az 
ablakon. 
- Gyalázat, - mormogta. - Gyalázatos vagyok. 
Be akarta gombolni a cipőjét, de nem találta a cipőgombolót. Elkezdett kutatni az 
asztalon, de a kis darab acél nem akart előkerülni. Helyette a sok lim-lom közül egy 
kis fehér levél akadt a kezébe. Hátul gyöngyvirág volt rajta: a Margit levele volt. 
Régi, hónapokkal ezelőtt írt sorok, amiben tudósította Bélát Klára néni a buza 
hogylétéről és kérte, hogy szeresse őket. 
- Cudarság tőlem, hogy mióta nem írtam nekik! - mondotta magában. 
És egy percre kiderült a szürke, csúnya őszi nap. Elébe villogott a szaádi puszta, a 
rengő vetések, a fehérfalu tanya, a kert és a gyümölcsfák. 
- Mennyi szilva lehet most otthon, - gondolta magában. 
És hallani vélte egy pillanatra Margit kacagását és a Klára néni kötőtűjeinek halk 
percegését. 
Ledobta az ágyra az ingét, a melybe gombokat akart beletenni és elővette a 
tintatartót, a pennát és a papirost. 
- Rögtön fogok írni nekik. 
És apró betükkel ráírta a levélpapirosra: „Édes Csitrikém!” 
Csitrikém, - ez volt a Margit beceneve, jobb időkben, 
gyermekkorukban, boldog enyelgés, játék és hancúzás közt adott név, amelynek édes 
jelentőségét már el is felejtették... 
- Édes csitrikém... - sóhajtotta Béla és letette a tollat. 
Nem ment a levélírás. Mit is írjon haza azoknak, akiknek sejtelmük sincs az ő 
életéről. Megírja, hogy mint küzködik itt fönn ő maga a jobbik lelkével, amely arra 
biztatja, hogy hazamenjen. Megírja, hogy mint győz a rosszabbik lelke, amely itt 
marasztalja Budapesten. Megírja, hogy nem tud elválni innen, nem tud elmenni azokhoz, 
akik szeretik, mert ide láncolja egy leány, akit ő szeret. 
És Irmára gondolt. Sápadt arcába vér szökött, a keze remegett a gondolatra. Óh, 
hányszor átkozta meg ezt a leányt azóta a temetői bűbájos éjszaka óta és hogyan 
kereste mégis, hogy mindig mellette lehessen. Hányszor nevette ki az őt. Most is 
hallja a kacagását. 
- Majd ha a felesége leszek! 
Hányszor kérdezte magától, vajjon nem álom volt-e az az éjszaka, mikor a lány 
háromszor is mondta neki: 
- Szeretlek... szeretlek... szeretlek... 
És eszébe jutott, hogy minden ilyen kételkedésére a leány nyugodt méltósággal 
felelte: 
- Szeretem... de becsületesen. 
Lángos vére mindig jobban és jobban kívánta ezt az észvesztő szépséget, néha úgy 
érezte, hogy megőrül utána és eddig mégsem tudta elhatározni magát arra, hogy 
megkérje feleségül. Isten tudja, mi tartotta vissza. Valami szeméremérzet, egy kis 
megmaradt józanság, egy-egy szerető emlékezés Margitra, az otthonvalókra mindig 
közbelépett és a szeretők legtöbbször haraggal váltak el. 
A tegnapi éjszakának is ilyen előzménye volt. Irma büszkén hivalgott vele, hogy 
milyen jó és becsületes, és mind csak Béla kedvéért. Aztán várta a hatást. Béla 
rosszkedvűen felelt: 
- Az én kedvemért? Egy csókot sem adsz soha! 
A leány élesen felelt vissza: 
- Van jussod hozzá? 
- Van. A szerelem joga. 
A leány nevetni kezdett. 
- Te Béla! Nina néni a balletnél szolgált, kérdezd meg őt, mi az a szerelem joga. 
Béla nem felelt semmit, vette a kalapját és köszöntés nélkül elment. 
Ma egész erejével nehezedett rá ez a jelenet, sok más apró csetepatéval együtt. Néha 
úgy érezte, hogy gyűlöli azt a leányt és szabadulni szeretne tőle. Majd szilárd 
iparkodott lenni és nagy elhatározásokat koncipiált. Soká küzködött, amíg végre 
kimondta: 
- Elmegyek innen. Ne játszék velem. Hazamegyek magam a levél helyett. 
Csöngettek. Kedvetlenül nyitotta ki az ajtót egy fruskának. Az Irma szobalánya volt 
és levelet hozott. 
Amint Béla az apró lilaszínü papirost a kezébe fogta, egyszerre kicserélték. A 
szemébe fény szökött, arca mosolygóssá vált, a hangja vidáman csengett. Jókedvűen 
szólt oda a szoba­lánynak. 
- Várjon egy percet, Milka, rögtön felelek, - azzal feltörte az illatos billet-t. 
Csak egypár szó volt a levélben: 
„Jöjjön el ma ebédre, Béla. Fontos beszélgetésre várja 
Irma.” 
- Csókolom a kezét a nagyságának, ott leszek, mondja meg, Milka! 
És hamar megnézte az óráját. Tizenkettőre járt az idő, sietni kellett. 
Mintha mássá lett volna az ég odakünn és mássá az ember idebenn, Béla úgy fogott az 
öltözködéshez. Szürke ruhát húzott, Irma nem szereti a feketét. Egy csöpp imperial 
russe-t a zsebkendőjére, ez az Irma kedves parfümje. Megnézte magát a tükörben, azzal 
hármával ugrotta át a lépcsőket. 
Az Irma kicsiny ebédlőjében csak hármasban ültek együtt Nina nénivel. Nina néni, 
akinek állítólag nehezére esett a járás, különben rendesen a konyhában, a 
cselédszobában, vagy a folyosón volt, s a házbeli összes szolgálók és szakácsnék 
rettegtek tőle. Ebéd és vacsora ideje alatt azonban ő volt a gardedám, s 
kényelmetlenül feszes toalettjében ő ült az asztalfőn. Pedig olyan kevéssé illett 
oda. Legalább e sorok szerény írójára a vén asszonyok olyan gótikus benyomást 
tesznek. Különösen az ilyen kiélt arcok határozottan olyanok, mint egy ezer csipkés, 
ezer csúcsos gót-oszlop, amelyet legkevesebb ötszáz éve koptat az idő. Az Irma kacér 
kis ebédlőjében pedig minden kényelmes, kedves és gömbölyü volt. A rokokónak 
határozott, de nem ízléstelen túlzásával volt bebutorozva ez a kis fészek, és a többi 
helyiségek is. 
A leves után, amikor a szobaleány kiment, Nina néni, a minden makhinációk mesternéje 
szólalt meg. 
- Egy igen komoly ügyben kérette ide a hugom önt, Szenttornyai úr, mint igaz 
barátját. Megkérték a kezét. 
Ha Nina néni kellemetlen, éles hangján azt mondja, hogy őt magát kérte meg valami 
uralkodó herceg, sokkal kevésbbé lepte volna meg Bélát, mint ez a száraz kijelentés. 
Ez váratlan volt és hatott is. Bélának minden idege megfeszült, mint a hajtásban levő 
vadé, arra a gondolatra, hogy Irmát el is vesztheti. Ez még sohasem jutott eszébe. 
Mindig úgy gondolt a lányra, mint a ki az övé, vagy legalább csak egy szót kell 
kimondania, hogy az övé legyen. Egyszerre érezte, hogy milyen gyorsasággal semmisül 
meg minden elhatározása, amit egy rossz délelőtt sugallt, hogy milyen gyerekes, 
milyen nevetséges minden átkozódása és gyűlölete, melylyel ezt a leányt illette, ezt, 
akit mindenekfölött szeret. Elfelejtett mindent, csak Irma maradt meg ködben úszó 
szeme előtt és az a rettenetes gondolat, hogy a másé lehet. Ideges, száraz hangon 
kérdezte: 
- Ki kérte meg? 
- Bozó Endre, a színész, - felelte Nina néni. 
Béla ismert Bozót. Csinos fiatalember volt, eléggé tehetséges is. A szinháznál sokat 
vicceltek rajta, mert mindenki tudta, hogy Irmába szerelmes. 
A lány, Bélával szemben, eddig egy szót sem szólt. Az asztalkendőjével babrált. Béla 
egyene­sen hozzá szólt. 
- És hozzámegy? 
Irma nem felelt mindjárt. Azután is kitérőleg. 
- Csinos ember, tisztességes is. Istenem, nem akarok lány maradni. Ha nem akad 
jobb. 
Majd hirtelen Nina nénihez fordult: 
- Édes Nina néni, soká hozzák a pecsenyét, nézd meg, mi baj odakünn. 
Az engedelmes Nina néni fölkelt és kiment. Béla hátrarúgta a székét és fölállt. 
- Szereted? - kiáltotta a leányra. 
Irma meg sem mozdult, de dacos szemét ráfüggesztette a legényre. 
- Szeretem-e? Te kérdezed azt? Tudod, hogy én csak egyet szeretek, és az te vagy. De 
megkért és elvesz feleségül, ennyi az egész. 
Béla ingerülten járt föl s alá. A szavak csak összeszorult torkából törtek ki. 
- Ennyi az egész? De én is szeretlek és nem hagyom ennyiben. Megesküdtem neked, hogy 
az enyém lész és megtartom a szavamat. Te is megesküdtél, állj hát az esküdnek. 
A vére mindig jobban fölforrt. 
- Az első jöttmentnek, aki a kezedet kéri, odaadod magadat. Én hónapok óta szomjazom 
egy csókodért és engem kinevetsz. Véget fogok vetni ennek a játéknak, amely 
meggyaláz. 
Megállt a lány előtt. A szeme karikákat hányt. Az imperial russe bódító illata a 
fejébe szállt és megzavarta az eszét. Megkapta az Irma kezét. 
- Az enyém lész, ha csak egyszer is. Aztán légy az övé. 
A hangja tompa mormogásnak hangzott és nem is volt már tiszta emberi értelme. 
Egyszerre eloszlott előle minden, elfelejtette, hogy hol van, csak azt érezte, hogy 
Irma a kezében van. Rávetette magát a lányra és megcsókolta fényes fekete haját. 
- Béla, - sikoltotta a leány s mind a két kezével ellökte magától. 
A nagy, erős legény a pamlagra roskadt, és a fejét a tenyerébe temette. Érzéki mámora 
le­csillapult s az előtte álló lángoló arcu, kuszált haju lány valami magasabb, 
tiszta és becsületes teremtésnek tetszett előtte. A nagy fölindulást a meghatottság 
reakciója követte. Odavonta a leányt maga mellé a pamlagra. Az nem ellenkezett. A 
férfi is nagyon csöndes volt, amikor kimondta a nagy elhatározást: 
- Eljönnél-e inkább hozzám feleségül, Irma? 
A lány is suttogva válaszolt: 
- Hogy elmennék-e... 
És hirtelen, erősen odatapasztotta forró, piros ajkát a Béláéra. Aztán pirulva ugrott 
föl és a helyére sietett: 
- Ezt már a menyasszonyod adta. 
Nina néni olyan a tempo érkezett vissza, hogy az elfogulatlan szemlélőben okvetlenül 
gyanu támadt volna a visszaérkezés természetessége iránt. Szerencsére elfogulatlan 
szemlélők távollétéről gondoskodva volt. 
Az ebéd hátralevő része igen vidám hangulatban folyt le. Legalább Irma olyan jókedvű 
volt, hogy alig bírt magával. Csicsergett, tréfált, huncutkodott Bélával, akire 
lassankint ráragadt a derüből valami. Nina néninek elmondták, hogy Bozó úrnak kosarat 
adnak, mert Szenttornyai úr éppen az imént kérte meg az Irma kezét s egy hónap mulva 
meg is esküsznek. Nina néni komoly arccal gratulált. 
- Őszintén tiszta szívemből gratulálok, édes öcsém. (Megengedi, hogy így nevezzem.) 
Higyje el, a szívemből olvasták ki a gondolatot. 
(Akik a Nina néni őszinte szívében nagyon bíznak, azok egy kissé csalatkoznak. Sok 
szép ékszerre, súlyos és nehéz igéretre volt szüksége Irmának, amíg kicsikarta 
beleegyezését és hallgatását.) 
Azután a tennivalókat beszélték meg. Csodálatos egyértelmüséggel ment minden. Béla 
most, hogy túl volt a megkérésen, olyan boldognak érezte magát és könnyünek a szívét, 
amint csak hajdan valaha. Bámult azon, hogy miért nem tette meg eddig is ezt a 
lépést. Semmi, semmi rossz sincs benne, csak csupa boldogság. 
Rózsás hangulatban bucsúzott el. Irma kikísérte a lépcsőig s még utána is 
kiabált: 
- Ne felejtse el... Hogy holnap már szétküldhessük. Fönn a papa neve: Viola Nep. 
János... 
Béla egy kissé mámoros fejjel sietett el. A szerelem és a pezsgő, amelyet az 
eljegyzés örömére ittak, egy kissé a fejébe szállt. Fütyürészve ment az utcán és 
jókedvűen rendelte meg az eljegyzési jelentéseket. Az udvarias kereskedő mindjárt 
gratulált is hozzá. 
Azután eszébe jutott, hogy az öreg Eisbärrel találkozója van. 
- Hopp, az öreg Eisbär... Majd el is felejtettem... 
Azzal nekiindult az Andrássy-út felé, amelynek száz kávéháza közül egyikben tartotta 
tanyáját az öreg Eisbär. 
- Pedig most többet fogok kérni, mint akartam, - mormogta magában. 
A kopasz, vén ember, aki az Eisbär nevet viselte, csakugyan ott ült a kávéház 
sarkában és a pipája szárával mutogatott valamit egy mellette klabriászozó embernek. 
Amint meglátta Bélát, fölkelt: 
- Alásszolgája, Szenttornyai nagyságos úr, - mondá, - mit parancsol? 
- Kedves Eisbär, sietek, - mondá Béla, - hát ne csináljon kellemetlenséget. Ötszáz 
forintra van szükségem. 
Eisbär visszaült a helyére és csak a pipaszár mögül eregette a szót. 
- Nem lehet, nagyságos úr, nem lehet, - szuszogta. 
- Okvetlenül kell, öreg. 
- Könnyü azt mondani, hogy okvetlenűl kell. De honnan vegye az öreg Eisbär. Nekem 
csak bizományban van pénzem. A nagyságos úr tábláján pedig már sok van. Nem lehet, 
kifogyott. 
- Kedves Eisbär, úgy veszem, ahogy akarja. Házasodom, arra kell. 
- A Viola kisasszonyt házasodja, ugy-e? - kérdezte az öreg ravaszul. - Rossz 
házasság, az öreg Eisbär mondja, hogy rossz házasság. 
- Az mindegy, öreg. De pénz nélkül azt sem lehet. 
Az uzsorás kivette a pipát a szájából, és hirtelen más tárgyra tért át: 
- A nagyságos úrnak a mamája a Szenttornyai Klára? 
- Nem az anyám, a néném. 
- Az mindegy. Az övé a szaádi puszta. Hát úgy talán igen. 
- Hogyan öreg? 
- Hát a nagyságos úr ad váltót és ráírja a néni nevét. 
Bélán egy percre hideg borzongás futott át. Eisbär észrevette: 
- Ne tessék úgy érteni. A váltót boritékba tesszük. A nagyságos úr lepecsételi. Senki 
se látja meg. A nagyságos úr fizet, rendben van minden. De érheti a nagyságos urat 
malőr is, akkor az öreg Eisbär pénze nem veszett el. Figyelmeztetjük a nénit és akkor 
se tudja meg más. 
Bélának nagyon melege lett a tanácsra. Mégis csak... A homlokán egy veritékcsepp 
folyt végig. Kivette a zsebkendőjét, hogy letörölje. A zsebkendővel megint feléje 
ömlött az Irma parfümje. És az az átkozott imperial russe olyan kábító, bolond 
tanácsokat ad. Irmát látta maga előtt, amint egyedül maradnak és a mirtuszt leteszi a 
fejéről... 
- Adja ide a váltót, öreg! 
Eisbär kitöltötte a váltót ezer forintról. 
- Tetszik tudni, a kamat. Mához egy hétre az első törlesztés kétszáz forinttal. Akkor 
majd új váltót tetszik adni. 
Béla remegő, ügyetlen kézzel írta rá: Elfogadom, Szenttornyai Klára. 
Mikor lepecsételte a váltó boritékát, egy kissé megnyugodott. Ej, dolgozni fogok, 
mint egy ökör, de megfizetem, - gondolta magában. 
Eisbär alázatos hunyorgás közben számolt le neki öt darab százast, Béla kifelé 
indúlt. 
A kávéház ajtaján akkor lépett be az öreg Reéz Fülöp. 
- Ej, még ezzel a kellemetlen emberrel is kell találkoznom, - mondotta magában, és 
kezet fogott vele. 
- Mi ujság, Szenttornyai úr, - kérdezte a szinész. 
Bélának megint a mai nap nagy ujsága jutott eszébe. 
- Gratuláljon, Reéz úr, - mondotta és az arca kiderült, - ma jegyeztem el Viola 
Irmát. 
Meg sem várta a gratulációt, hanem sietett ki az utcán tolongó emberek közé. Szerette 
volna mindenkinek oda kiáltani, hogy „gratuláljon, ma jegyeztem el Viola Irmát!”, 
olyan boldog volt. 
Az utcán, a szerkesztőségben, a szinházban el is mondta egy csomó embernek úgy, hogy 
mire késő éjjel hazakerült a lakására, az eljegyzést tudta a fél város. 
Otthon az íróasztalon várták az eljegyzési kártyák. Egy csomóban, ahogy a nyomdából 
kikerültek. Legfölül, mutatóba ki volt téve egy aranyos szegélyü vastag papirlap. 
Szép kalligráf-betűkből az írás rajta: 
Viola nep. János örömmel tudatja leányának Viola Irmának mai napon 
történt el­jegyzését Szenttornyai Béla úrral. 
Azt észre sem vette Béla, hogy az asztal sok cók-mókja közt egy megkezdett levél is 
hever, amelyen mindössze csak ennyi van: 
„Édes csitrikém...” 
VIII. Hazugság. 
Zánkay Sándor gróf előadása után izgatottan szaladt föl a szeretőjéhez. A leány több 
volt neki, mint pusztán a szeretője, majdnem komolyan szerelmes volt bele. A 
szinházban hallotta ő is az eljegyzési hírét s az első percben nem akarta elhinni. 
Teörtely, aki az ujságot hozta, hiába csitította, hogy ne tegyen bolondot, majd a 
holnapi találkozón Irma megmagyaráz mindent, a grófnak bizsergett a vére és nem 
hagyta nyugodni. Ott hagyta a szinházat és elment vacsorázni. A vacsorából azonban 
mindössze egypár pohár vörös bort tudott élvezni és majdnem a fejéhez vágta a 
pincérnek az ehetetlen pecsenyét. 
Vacsora után gyalog indúlt ki a Körútnak. A pocsolyás kövezet, a szemetelő eső csak 
fokozta a rossz kedvét. A keze a zsebében izgatottan morzsolta a kis 
alumínium-kulcsot, amely párja volt az Irmáénak. 
A lépcsőket hármasával ugrotta keresztül s Nina nénit, aki az előszobában 
hálóköntösben mutatkozott, egyszerűen félretolván, benyitott az Irma budoárjába. 
A primadonna már az ágyban feküdt s a kezében könyv volt. A váratlan látogatás zajára 
ijedten húzta magára a takarót. Egy pillanatig azt hitte, hogy Béla jött vissza, de 
amikor meglátta a gróf magas, szőke alakját, indulatosan kiáltott rá: 
- Mit akar? 
Zánkay egy kissé megzavarodott. Igaz, hogy neki fölös számmal voltak jogai a leányon, 
de azért sohasem szokott így betörni hozzá. Irma is megzavarta, aki nagyon szép volt. 
A fehér takaró alól átlátszottak a formái s a rózsaszínü függő-lámpa bűbájos 
világítást hintett az ágyra. 
- Csak egy felvilágosítást jöttem kérni, - mondotta végre, - igaz, hogy férjhez 
megy? 
- Kifogása van talán ellene? 
- Ahogy veszszük, - felelte a gróf, akinek most hirtelen eszébe jutott valami. - Ha 
ezzel a mi viszonyunk nem változik... 
- Úgy érti, hogy azután is a szeretője maradnék, - felelte a leány és fölkönyökölt az 
ágyban. A hangja gúnyossá vált: - Azt hiszem, a férjem nem engedné meg. 
Zánkay nem vette észre a gúnyt: 
- Ó, - mondá sietve, - a férjének nem kell megtudnia semmit. Hiszen látja, eddig 
is... 
A leány most már majdnem haragosan felelt: 
- Éppen ez az. Meguntam, ami eddig volt. Becsületes asszony akarok lenni, egy 
tisztességes ember becsületes felesége. 
A gróf egy kissé elálmélkodott: 
- Ez azt jelenti, hogy én ki vagyok dobva, - mondotta végre és elkezdett föl s alá 
járni. 
Azután fölfortyant: 
- Csak meg ne bánja... csak meg ne bánja... - ismétlé idegesen. 
Végre kitört belőle az erőszak. 
- Nem engedem, nem engedem, tudja, - kiáltotta a leányra, - teszek valamit, még nem 
tudom, hogy mit, de teszek valamit... 
A leány egy kicsit megijedt, de aztán hamar megnyugodott. Nem is olyan ember Zánkay, 
hogy tenni tudna valamit. Magára húzta a takarót és onnan szólt ki: 
- Ej, hagyjon már aludni. 
A gróf, aki eddig gondolkozott, fölállt: 
- Jó, csak meg ne bánja majd, ha botrány lesz belőle. 
Az ajtóból még visszafordúlt: 
- Én azonban azután is rendelkezésére állok. 
Amikor az ajtó becsukódott, Irma kiöltötte utána a nyelvét. Azután a fal felé 
fordúlt, azzal a megnyugtató tudattal, hogy az utolsó akadályt is lerázta a 
nyakáról. 
Másnap Nina néninek diktálta a címeket az eljegyzési lapok boritékára, Bélával 
csókolózott, fogadta egypár kollégája vizitjét, akik gratulálni jöttek s más egyéb 
haszontalanságokkal töltötte az időt. 
Este felé a virágárús leány elhozta a gróf rendes bokrétáját, mintha semmi sem 
történt volna. A leány mosolyogva tűzte a keblére: 
- Szegény szamár, - gondolta magában - elfelejtette visszarendelni a bokrétát. 
Azzal elment öltözködni a szinházba. Különös jókedve volt: egész nap csupa kellemes 
dolgot hallott, csupa bókban, mosolygásban volt része. Frissnek, üdének érezte magát, 
mintha ujjá született volna. Elmenetelekor még azt mondta Nina néninek: 
- Meglátod, ma fényes leszek. 
Valami egzotikus operettet adtak, amelyben az egész szinháznak dolga volt. Az első 
fölvonás pompásan is ment. A földszintről fölnevettek rá az emberek és az ismerősök 
félhangosan gratuláltak. A szinpad is tele volt emberrel. Béla ott várta a kulisszák 
mellett, ráadta a köpe­nyegét, hogy meg ne hüljön és boldog rajongással nézte. A 
trikóba bujtatott kóristánék folyton félkörben voltak körülöttük, a sok fekete, kék 
és barna szem valami csudálatos bámulattal függött rajtuk: 
- A Viola kisasszony férjhez megy... és milyen boldogok... - suttogták maguk 
között. 
És mindegyik beleképzelte magát a boldogságba; primadonnának lenni és férjhez menni, 
az álmok álma, amely elérhetetlen rózsaszínü ködben úszik minden leány szeme előtt, 
aki a Múzsa-szinház karfölvételén próbát énekel. 
Az apró emberek, dekoratőrök, tűzoltók, szolgák mind alázatosan sok boldogságot 
kívántak. A szerepkihordó még azt is hozzátette: 
- Ha a nagyságos úrnak akad egy-egy viselt nadrágja. Szegény ember vagyok és a 
gyere­keknek jól esnék... 
A kollégák, szinészek, szinésznők mind elöntötték őket. A súgó a súgólyukból 
gesztikulálva fejezte ki elragadtatását. Csak az öreg Reéz nem jött. Behúzódott a 
társalgó egyik királyi trónusába és nem ment a boldogok felé. Irma egyszer meg is 
szólította: 
- Hát Reéz bácsi nem gratulál? 
- Én már gratuláltam tegnap Szenttornyai úrnak, - felelte az öreg, aki olyan 
ellenállhatatlanul kómikus volt abban az operettkirályi mezben, amelyet ma viselt, - 
különben megismé­telhetem, ha tetszik, - mormogta vontatva. 
- Hagyjuk az öreget, úgylátszik, rosszkedvü. 
A szinész fölemelte a fejét, koronája csak úgy rezgett bele, az arcára mázolt karikák 
is mosolyogni látszottak, amikor megszólalt: 
- Haj öcsém, majd megtanúlja maga is, hogy a világ csak átszűrt ősfene. 
Az első fölvonás soká tartott. Irmának mindent meg kellett ismételnie. Amikor vége 
volt, tolongott föl alúlról a színpadra a feketekabátos, fehérszegfűs urak áradatja. 
Az Irma öltözője úgy tele volt velük, mint valami kaptár. Béla menekült onnan, 
szeretett volna egy kicsit egyedül maradni. 
A színpadon volt egy széke az ügyelő pulpitusa mellett, ott szokta várni az Irma 
jelenéseit. Most is arra felé ment. A szinpadon már gyülekeztek a második felvonás 
szereplői. 
A helye el volt foglalva. Zánkay Sándor gróf ült benne és Teörtelyvel beszélgetett. 
Béla hátat fordított nekik és tovább ment. Sohasem szerette ezeket az embereket, sem 
Zánkayt, sem Teörtelyt. Az utóbbit meg éppen ki nem állhatta. Valami ösztönszerü 
megvetés, vagy gyűlölet tartotta tőlük távol. Az is bántotta, hogy Irmánál kellett 
velük egypárszor találkoznia. 
Hátrament a szinpad mélyébe és egy dekorációra leült. Irmára gondolt, amint a nap 
minden percében csak ő rá. Irmára és arra a boldogságra, amelyet olyan botorúl 
késleltetett eddig. 
Egyszerre a Teörtely éles hangját hallotta közvetlenűl maga mellett. Hogyan? Hiszen 
az előbb még a szinpad elején voltak. Csak nem ő utána jöttek ide. Föl akart kelni és 
továbbmenni, de aztán mégis ülve maradt. Valami veszedelmes kiváncsiság fogta el, 
hogy mit akar vele ez a két ember. A Teörtely racscsolása kezdte meg a 
diskurzust: 
- Hát igazán kidobott? 
- Ki, - felelte a gróf, - tegnap este, ott voltam nála megkérdezni, hogy igaz-e. Azt 
mondta, hogy igaz. Egy hónap mulva esküsznek. 
Bélának minden vére a fejébe szaladt. Ha ő róluk beszélnének! 
Most megint a gróf szólalt meg: 
- És ki az a Szenttornyai? 
- Valami ujságíró, de jó családból való fiu. 
Béla fölkelt. Úgy érezte, mintha fejbeütötték volna. Oda akart rohanni, de a torka 
csak rekedt hangot adott. 
Azok úgy tettek, mintha nem hallották volna. A gróf folytatta: 
- No tisztelem a családját, amely megengedi, hogy uraságoktól levetett szinésznőket 
vegyen feleségűl. És mennyi pénzembe került az a leány! 
- Hazugság! - rikoltott végig a Béla hangja a szinpadon. 
Meghallották mindenütt. Az ajtók kinyíltak, a botrány szimatját érező színházi népség 
egymás nyakán tódult hátrafelé. 
Béla vörös arccal állt ott. Homlokán kidagadtak az erek s a szemét behálózta a vér. A 
keze ökölbe volt szorítva, mintha ütni akarna vele. 
- Hazugság! - kiáltotta messzehallatszó hangon még egyszer a két embernek, aki félig 
háttal állt neki. - És hazug pimasz, aki mondja! 
Valaki hátulról megfogta a kezét. Az öreg Reéz volt. Olyan furcsán illett ehhez a 
tragikus helyzethez pirossal és feketével bemázolt arca és kopott papiros 
koronája. 
- Béla, Béla, - suttogta, - Szenttornyai úr, az istenért. 
A kóristák és kóristánék elijedt csapatán keresztülfurakodott a rendőrtisztviselő. 
Zánkay félrelökte és odaállt Béla elé: 
- Nem szoktam hazudni, - mondotta hidegen. - A szavait majd számon kérem. 
Azzal elfordult és Teörtelyvel kiment a színpadról. 
A Béla energiájának vége volt. Vége az energiájának, a szerelmének, az életének. Mit 
mond­tak ezek itt a leányról, az ő menyasszonyáról. Hogy az egyiknek a szeretője 
volt. Hitvány, megfizetett, kitartott szeretője. 
Leroskadt a helyre, ahol előbb ült és vakon meredt arra a festett vászonra, amely 
előtte volt. Hát hazugság volt a leány minden szava, minden kedvessége. Hazudott, 
amikor azt mondta, hogy szereti, mert akkor már ennek a grófnak volt a kedvese; 
hazudott, amikor az ő csókot­kérő ajkát azzal utasította el, hogy ő becsületes akar 
maradni, mert akkor már becstelen volt. Hazudott a szerelmével, hazudott az életével, 
mindezt azért, hogy őt behálózza, hogy őt tönkretegye. 
A bámuló publikum már oszladozni kezdett. Mindenfelé az öltözőkbe, a társalgóba, a 
zene­karba, a nézőtérre ment szét a félig hangos suttogás, amely a legújabb 
botrányról referált. 
- Az újdonsült vőlegény... a primadonna, aki olyan becsületesnek látszott... Pedig 
hát ime... 
Béla ült egyre mozdulatlanúl a helyén. Egyszer megkereste ott két úr a gróf nevében. 
Azok­nak ő megnevezett másik két urat. Nem is igen tudta, hogy kiket, de aztán eszébe 
jutott egy ujságíró kollégája, s a viccfaragó kis titkár, ezeknek a nevét mondta 
oda. 
Aztán megint visszamerűlt az előbbi gondolatokba. A szíve kétszeresen dolgozott s 
öntötte forró agyvelejébe a vért. Egész összerombolt életét látta maga előtt heverni 
darabokban úgy, hogy összeállítani többé nem lehet. Szeme előtt zavarosan folyt össze 
minden, tüzes karikák villogtak a levegőben. Egyszer - csak egy pillanatra - hirtelen 
kitisztúlt előtte minden. Mintha gyereknek érezte volna magát, önkéntelenül azt 
kérdezte magában: 
- Mit szólna ehhez Klára néni. 
A másik másodpercben megint a leányra fordult az esze. Valaki nem elég halkan mondta 
mellette: 
- Igazán, ki hitte volna? 
Ki hitte volna? Azt mondják ezek itt, az idegenek, a közömbösek. Hát ő hitte volna. 
Hát ő hitte volna, hogy az ő élete, vágya, reménye a Zánkay gróf szeretője? Hát ő 
hitte volna, hogy ez a leány, aki olyan szerényen és tisztességesen élt, megfizetett 
kedvese egy nagyúrnak? Hát ő hitte volna, hogy ez a leány ilyen nyomorult, ez, aki 
annyiszor mondta neki, hogy szereti. 
És felizgatott fantáziája ezer alakban látta Irmát. Erősen dolgozó agyveleje az 
emlékek be­nyomása alatt hirtelen fordított az okoskodáson. 
Hiszen, ki mondta, hogy Irma a Zánkay szeretője. Zánkay maga. Hátha nem igaz az 
egészből egy szó sem. Miért esik ő mindjárt kétségbe. Hátha tiszta hazugság volt az 
egész diskurzus, kieszelt, előre elkészített hazugság, olyan, amilyennek ő 
bélyegezte. Talán meg akarta kapni a gróf Irmát és nem sikerült neki. Hátha bosszu 
volt az egész. 
Az arca eltorzult, a keze megint ökölbe szorult. 
- Akkor megölöm, - morogta rekedten. 
Megint az öreg Reéz jött háborgatni. 
- Nagyon rossz itt a levegő, legjobb volna egy kicsit sétálni, Szenttornyai úr - 
mondotta nyájas részvéttel. 
Béla nem nagyon volt ura az akaratának. 
- Csakugyan jó lesz egy kicsit az utcára mennem. De visszajövök, - mormogta. 
Budapest széles, egymást keresztező boulevardjain a kora esteli órák élete pezsgett. 
A műhelyekből kiszabadult leányok fölfogott ruhával siettek tova a rücskös aszfalton. 
Itt-ott egész munkáscsapat vonult kifelé a kültelkekre. A villamos lámpák fénye 
rezgett az esővíz pocsolyáiban. A boltok vasgörgetőit nagy zajjal húzkodták mindenütt 
lefelé. A lóvasút tülkölt, a villamos csengetett, az emberek kiabáltak. Hozzá 
messziről valahonnan harangszó zengett bele. 
Béla kábultan ment előre a lármában. Innen is, onnan is lökdösték a járókelők, de ő 
észre sem vette. Mellette egy inasgyerek elkiáltotta magát: 
- Ejnye, de hamar elkészült bácsi. 
Azt sem hallotta. Néha levette a kalapját. Tűrhetetlennek találta a meleget. Aztán 
bandukolt megint cél nélkül, iránytalanul, azt sem tudta, hogy hol van. 
Végre elvetődött a Dunapartra. A sötét folyamán egypár lámpa úszott még. Szemben a 
kivilágított Buda tükröződött a habokban. Úgy érezte, hogy nagyon fáradt és leűlt 
pihenni az egyik propeller-állomás padjára. A hajóslegény azonban hamar 
elzavarta: 
- Féltízkor indult az utolsó hajó. Ne tessék várni. 
Féltíz elmúlt! Tíz óra után vége van a szinháznak s ha nem siet, ma már nem beszélhet 
Irmával, - ez jutott eszébe. 
Gyorsan átvágott az utcákon a Múzsa-színház felé. Mire odaért, csak úgy özönlött ki a 
színházból a közönség. A hátulsó kis kapun ment be. A tűzoltó jó ismerősként 
köszöntötte: 
- Viola kisasszony fönt van még. 
A jól ismert kedves, kis öltöző előtt megáll ott egy pillanatra, mintha a lélekzete 
fogyott volna el a sietségben. Aztán kopogtatott és elfojtott, nehéz hangon 
suttogta: 
- Én vagyok itt, Béla. Eressz be. 
Belülről nem felelt senki. Csak a ruhasuhogás hallott ki. Béla rekedten könyörgött. 
Az indulat megint erőt vett rajta: 
- Nyisd ki, ha mondom, Irma, nyisd ki. 
A kulcsot ráfordították a zárra. Béla fölordított: 
- Hát igaz! Igaz! Nyomorult! Nyomorult! 
És a lábával rúgott egyet a bezárt ajtón, amelynek eresztéke recsegett. 
Hanem erre már jöttek oda egypáran, akik kivitték a szabadba. Onnan aztán nagysokára 
haza­talált magától is. 
IX. Meghalni jó, de nehéz. 
- Akkor hát haljunk meg! 
Ez a gondolat volt ettől kezdve úr Béla fölött. Mikor hazakerült, leheveredett a 
díványára és gondolkozni kezdett. Talán először rendesen azóta, hogy megkérte Irma 
kezét. A gondolatai között azonban voltak szakaszok, amelyekben egyáltalában nem 
gondolt semmire, csak nézett előre az ürességbe. 
Egyik cigarettre a másik után gyújtott rá. A félig égett csutkákat széthajigálta. 
Csakhamar az egész szoba tele volt füsttel, úgy, hogy köhögni kezdett. Fölkelt hát és 
kinyitotta az ablakot. Az idő kiderült odakünn. Az égről sok ezer csillag pislogott 
le. Éppen mint akkor a temető­ben. 
Vajjon ő tud-e most aludni. Ez járt az eszében egyre. Vajjon ő mit csinál most, 
ezután a nagy katasztrófa után. Talán éppen a szeretője van nála. 
Amikor erre gondolt, megint elfutotta az agyát a vér. De csak egy pillanatra, aztán 
megivott egy pohár vizet, és iparkodott lecsillapítani magát. 
Minden áron azon erőlködött, hogy hidegen tudjon okoskodni, szenvedély nélkül nézzen 
végig azokon, amik történtek és amik történi fognak. És néha sikerült is neki. 
Valami fagyos elkeseredés vett rajta erőt, a gyalázatért, amit vele a leány 
elkövetett. Egyenkint eszébe jutott szerelmük minden kis epizódja a kezdettől a 
végig. Valahonnan egy hangot hallott a sötétben, amely megszólalt, mondván: 
- Irma okos leány... nem feleségnek való. 
Óh, a hangnak bizonyára igaza van, Irma okos leány. Milyen jól berendezte az életét. 
Egy szerelmes férj és egy gazdag szerető egészen kellemes társaság. Főleg, ha a férj 
nem félté­keny. Csak ebben az egyben számította el magát a leány. Rosszul választott, 
amikor őt választotta, valami olcsóbban kifizethető embert kellett volna férjül 
megvennie, aki nem csinál ilyen botrányt. Valakit, akinek csak az a célja, hogy 
biztos jó ebédje legyen minden napra, aki nem bánja, ha a feleségét akár egy egész 
klub tartja ki, akinek a szívét nem töri össze az, hogy a kedves olyan megvehető 
valami, mint egypár fülönfüggő az ékszeresboltban. 
És ezt elgondolta egymásután húszszor-harmincszor. És amikor idáig ért a 
gondolataiban, mindig vége volt annak az erőszakolt hidegségnek, amelyet az eszére 
parancsolt. Szeretett volna cinikus lenni, de akkor, amikor keserves megcsalattatása, 
elrontott élete jutott eszébe, kiáradt a szíve és nagyon fájt. A szeme megnedvesedett 
s kipattogott ajka alig tudta suttogni a szavakat: 
- Nincs más mód... Meg kell halni... 
Mindig csak erre tért vissza. Eszébe sem jutott, hogy talán sírni is fog valaki 
utána. Minden embernek a halál a legönzőbb gondolata. Ha elérkezik a kalváriának arra 
a pontjára, ahol már elviselhetetlen tehernek látszik a kereszt, csak magára gondol, 
csak a maga kínja, keserűsége van előtte és attól akar szabadulni. Ez az egy mondás 
tartotta még ébren: 
- Legjobb lesz meghalni. 
És könnyü is lesz most. Könnyebb, mint akármikor. Egyebet sem kell tennie, csak 
kiállania. Egészen szétfoszlott lelkéből az a halálos gyülölet, amelytől vakon néhány 
órával előbb azt mondta: 
- Megölöm... Megölöm... 
Nem gondolt többé a grófra azzal a rettentő boszuvágygyal, mint előbb. Hát mit tett 
Zánkay? Elszerette az ő szeretőjét. Ha a leány hagyta magát, neki meg volt pénze 
hozzá. Aztán, hogy idejekorán megmondta? Jobb, mintha későn tette volna. A grófnak 
semmiféle kötelessége vele szemben nem volt. A leány a bűnös egyedül, a leány a 
gyalázatos. Sőt a gróf még nagy jót is tehet vele utoljára. Azt mondják, hogy kitünő 
lövő. 
És megint a halálra gondolt. Kedvesnek, tetszetősnek és kivánatosnak látszott előtte 
a meg­halás, mialatt lassankint lecsukódott fáradt szeme és zaklatott testére 
leszállott az álom. Utoljára még az öreg Reéz rendes nagy frázisa jutott eszébe: 
- A világ csak átszűrt ősfene. 
Nem is olyan nagy szamár az öreg... gondolta félálomban. 
Aztán elaludt ruhástól ott a kanapén. Már világosodott odakünn s a nyitott ablakon a 
reggeli friss levegő ömlött be. Álmában is folyton Irmával vesződött. Elharapott 
szavakat suttogott és mosolygott hozzá. Álmát kikerülték az ébrenlét keserűségei. 
Mikor reggel hét órakor a takarítóné beeresztette hozzá Fehért, a miniszteri titkárt, 
még aludt. A titkárnak nagy praxisa volt becsületbeli ügyekben s tudta, hogy jóravaló 
segéd párbaj előtt nem zavarja a felét. 
De Béla talán megérezte, hogy van valaki a szobában és fölébredt. Egy mély sóhajtás 
volt a határ az álmok és az éberség közt. 
Fehér a lehető legvidámabb arcot produkálta. 
- Éjfélig tárgyaltunk, - mondta. - Megittunk két üveg cognacot négyen. Nekem igen jó 
kedvem volt, de a többi három megtartotta a hidegvérét. A gróf segédei különösen 
olyanok voltak, mint a jég. Valósággal jégbehűtött mágnások. Várj csak, hogy is 
hítták őket... 
Béla türelmetlenkedni kezdett: 
- Mit végeztetek? Egy-kettő... 
- A gróf sokat követelt. Kardot meg pisztolyt. Mi alkudtunk. Te, ha láttál volna 
engem... Mint egy kupec... 
- No, és... 
- A pisztolyra kiegyeztünk. Én ugyan jobban szerettem volna a kardot bandázs nélkül, 
mert a gróf igen jó lövő. De az a két jégcsap... Várj csak, mindjárt megnézem, hogy 
hívják őket... 
És kihúzott a zsebéből egy ív papirost. A jegyzőkönyv volt. Béla kikapta a kezéből. A 
titkár csitította: 
- Te úgy sem tudod elolvasni. Én írtam. Az én írásomat pedig a hivatalban sem tudják 
el­olvasni. Tegnap meg jókedvem is volt. Inkább elmondom szóval. Hát megegyeztünk a 
pisztolyban. De kikötöttem, hogy mi hozzuk. Majd keresek olyanokat, amelyeknek egy 
méteres tölcsérük van. Nem kell félni. A distance ugyan nem nagy: huszonöt lépés, 
öt-öt lépés avanceszal, de ha belemegyünk az ő propozicióikba, akár kendővégről 
lőhettetek volna... 
Béla felült a divány karfájára és rossz képet csinált az előadáshoz: 
- Sokat alkudtatok, - szólt bele a titkár szavába, - igazán, mint valami 
kupecek... 
A kis Fehér bámulva nézett föl: 
- Te, Béla, hiszen te még sohasem verekedtél, ugy-e? 
- Nem én... éppen azért röstellem. 
A titkárt elhagyta erőszakolt jókedve, komolyan a Béla vállára tette a kezét: 
- Te... aztán a miatt a leány miatt... kár lenne. 
Béla vállat vont, elfordította a fejét és nem felelt. Fehér idegesen, majdnem 
ingerülten szólt oda neki: 
- Te... azért még agyonlőhet ám... 
Béla az ablakhoz ment és lenézett a fölébredt városra. A titkár a fogát szítta: 
- Nem szeretnék öngyilkosságban szekundálni, - mondta elég hangosan. - Legyen eszed, 
Béla! 
A fiu visszafordúlt és száraz nevetéssel felelte: 
- Ne félj... csak lássam magam előtt. 
- No azért, - szólt a titkár és elkezdte gyorsan referálni az ügydarabot. - Huszonöt 
lépés, öt-öt lépés avance, kétszeri golyóváltás, tapsra. Délután kettőkor a Ferenc 
József-kaszárnyában. Ez az istentelen nevü báró vezeti az egészet. Várj csak, 
mindjárt megnézem, hogy hívják. 
Azzal megint a jegyzőkönyvben kotorászott. 
- Valami -szky, vagy -fy, nem lehet tisztán elolvasni. Különben az mindegy. Olyan 
hideg, mint a jég, de gentleman. 
És melegen kezet fogott Bélával. 
- Most megyek a hivatalba. De félkettőkor érted jövök. A doktor egyenesen kimegy a 
kaszárnyába Szurdokh-kal. Őket majd csak ott künn látjuk. Hát csak, all right, fiu. 
Ne igyál sok cognacot délelőtt, mert nem kardra megy a dolog... 
Furcsa egy legény ez a Béla... gondolta magában, mialatt a lépcsőn lement... 
alkuszunk, mint a kupecek, azt mondta... Elhiszem, hogy alkuszunk a Zánkay pisztolya 
előtt... aztán egy olyan leányért. 
Béla magára maradt és öltözködni akart. A tükörben nagyon sápadtnak látta magát, a 
szeme nagyon beesett üregébe. A testén borzongás futott át. 
- Akár mindjárt kiteríthetnek, - mormogta. - Ez a cudar éjjel tette. Még azt 
hihetnék, hogy gyáváskodom. 
Kinyitotta a szekrényét, kivette a pálinkás üveget és fölhajtott egy pár pohár 
cognacot. Az erős ital végigszaladt a torkán és megköhögtette. Hanem az arca 
kipirosodott tőle. 
Aztán maga ment ki friss vízért a vízvezetékhez és derékig megmosdott. 
- Ez jól esett, - gondolta magában, amint végigtörülgette a testét. 
Kegyetlen elfásultság vett rajta erőt. A bizonyos rossznak érzete, amely hivatva van 
őt meg­szabadítani egy még bizonyosabb rossztól. Végignézett a csupasz mellén és azon 
gondol­kozott, vajjon hol fogja eltalálni a gróf. 
- A fejemen nem szeretném, - suttogta magában, - rettentő csunya. 
És hirtelen eszébe jutott egy szerencsétlenség valamelyik gépgyárban, ahová ujságírói 
köte­lessége vitte el. Három munkásemberre ráesett felülről egy óriási vaskolonc, ő 
már csak az udvaron sorjába fektetve látta a halottakat. De így is rettentő látvány 
volt. Az összeroncsolt koponyák, véres, idomtalan, bezúzott arcok. Az egyiknek a kék 
blúzán még akkor is ott volt egy darab odafrecscsent agyvelő. 
Aztán lement a kávéházba és megreggelizett. Tegnap dél óta még nem evett semmit. A 
kávé pompásan esett... Majdnem olyan jó, mint az otthoni... gondolta magában. És egy 
pillanatra fájó zsibbadás fogta el. Ugy szeretett volna ezen a reggelen otthon lenni. 
Még egyszer látni, őket, Margitot, az édest, a jót, és a szigoru Klára nénit. 
- El kell búcsúznom tőlük. Igazán csúnyaság volna, - mondta magában és a pincértől 
levél­papirost kért. 
Soká gondolkozott, de semmi becsületes mondás nem jutott eszébe. Végre csak ennyit 
írt egy darab papirosra: 
„Édes Klára néni! Igaza volt. Sodoma engem elpusztított. Óvja 
meg, áldja meg az Isten magukat, akikre most utoljára gondol Béla.” 
Leragasztotta a boritékot, megcímezte és a zsebébe tette a levelet. Aztán kifizette a 
reggelijét, amikor jött le a takaritóné jelenteni, hogy egy úr keresi. 
A szobájában Teörtelyt találta Béla. Az ajtóban megállt és idegenkedve mérte végig a 
hivatlan vendéget. A vén keselyü észrevette a tekintetet és hebegve kezdte a 
mondókáját: 
- Bocsánatot kérek, hogy alkalmatlankodom. Pláne egy ilyen napon. De a dolog sürgős, 
nem várhattam vele. 
- Mi tetszik, - szólt Béla idegenül. 
- A tegnapi sértés dolgában jöttem. Neked... 
Béla igen jól ismerte az úri társaságoknak azt a szokását, hogy két jónevü ember első 
talál­kozásra tegezi egymást, sőt Teörtely használta is már ezt a formát vele 
szemben. De most olyan különösnek, gyalázatosnak tetszett neki, hogy ez a mások 
szennyén élősködő vén gavallér tegezi őt s akaratlan megsértődéssel vágott bele: 
- Tessék? 
Teörtely kiigazitotta magát: 
- ...Szenttornyai úrnak tegnap talán nem volt tudomása arról, hogy a gróf szavainak 
micsoda előzménye van. Hogy mindaz, amit a kisasszonyról mondott, igaz és számlákkal 
bizonyítható. Zánkay nem szokott hazudni. Ha tehát Szenttornyai úr bocsánatot kér, a 
gróf talán hajlandó lesz a forma kedveért a mondottakon sajnálkozni. Végre is 
asszonyról van szó. S ezzel az ügy be volna fejezve. 
Úgy látszik, a vén keselyü megijedt. Félti a kis grófját, akinek a pénzéből már egy 
kis palotát építtetett az egyik körúton. 
Béla még mindig az ajtóban állt. Onnan felelt vissza: 
- Mindenről volt tudomásom. Nem vonok vissza semmit. Ne fáraszsza magát. 
Azzal helyet adott Teörtelynek, amelyen az alázatosan kivonulhasson. 
Béla föl s alá járt a szobájában. A hidegvérüség kezdte elhagyni, de az elhatározása 
még keményebbé vált. A sors útját látta a látogatásban. 
- Még csak ez kellett, - mormogta, - hogy számlákkal adják ki az útlevelemet a 
másvilágra. 
Aztán keserűen fölnevetett: 
- Ne féltsd a grófodat, vén szamár... 
És türelmetlenül morzsolhatta a perceket egymásután. A negyedórák oly lassan akartak 
múlni. Nem hitte, hogy olyan kicsiny idő van és átküldte a takaritónét a szomszédba 
megkérdezni, hány óra. 
- Tizenegy mult öt perccel, - volt a válasz. 
Az övén már negyed tizenkettő volt. Még sietett is tiz perccel. 
Félkettő alig mult el egy pár perccel, mikor Fehér fiakkerje megállt a ház előtt. A 
titkár lihegve ugrált föl a lépcsőn és úgy kiabálta az eléje menő Bélának: 
- A tanácsos ma nagyon rosszkedvü volt, nem akart elereszteni. Aztán a pisztolyokért 
is el kellett még menni, - tette hozzá halkabban. 
A kocsiban - jó, zárt fiakker volt - a takaró alá dugta a négyszögletes tokot: 
- Igen jók. A boltos azt mondta, hogy olyanok, mint a trombita. 
Aztán hirtelen a fejére ütött. 
- A teremtését. Vajkffynak hívják azt a bárót. Most jutott eszembe, pedig egész 
délelőtt ezen gondolkoztam. Telefirkáltam lehetetlen nevekkel egy egész ív 
aktapapirost. Ő fogja vezetni a dolgot. Majd bemutatom. 
Bélának a szíve erősen dobogott. Hiába, hiába az erős akarat, a szívben eleven, meleg 
vér van, amely nem akar kifutni holmi hitvány porondra. De a szív gazdája iparkodott 
nyugodtnak és izgalmatlannak látszani. 
- Csakhogy eszedbe jutott, - mondta egykedvüen, - hiba lett volna a világtörténetben, 
ha elfelejted. 
Amint a napsugaras, ragyogó, nyüzsgő Kerepesi-úton végighajtottak, fölsóhajtott: 
- De gyönyörü idő van - és végigsimította a homlokát. 
Fehér elkapta a kezét s a pulzusát vizsgálta. Hirtelen elkomorodott: 
- Nagyon izgatott vagy, Béla. Vigyázz, a pisztoly ravasza nehezen jár. 
Befordúltak a kaszárnya nyitott rácsoskapuján. Az őrt álló huszár szalutált. A tiszti 
pavillon előtti padon a tisztek sütkéreztek a napon. A másik csapatban az önkéntesek 
csörgették a kard­jukat. Ebéd után van, jó szórakozás ilyenkor lövéseket hallgatni 
kivülről. Szerény mértékü fogadások köttettek: 
- Fogadjunk, hogy semmi baj sem történik, - mondta egy nyurga főhadnagy a fogát 
piszkálva, - ismerem ezeket a verekedéseket. Előbb egy bakatisztet is láttam bemenni. 
Hiába, csak a kard az igazi. 
A nagy, födött lovagló-iskola előtt megállt a kocsi. Már akkor ott állt egysorjában 
valami négy vagy öt. A kirendelt huszárkáplár alázatosan tisztelegve kinyitotta az 
ajtaját és mutatta az utat. Ott a kaszárnyában már megszokták a duellumokat s a 
káplárnak jól esik egy kis borravaló. 
Amint kiszálltak a fiakkerből, Béla kivette a zsebéből a Klára néninek szóló levelet 
és odaadta Fehérnek. 
- Dobd be egy levélszekrénybe, ha valami bajom esik. 
Fehér bólintott a fejével, azzal bementek a lovagló-iskolába. 
A nagy, sokablakos, homokos földü terem túlsó végén már ott állott négy ember. Az 
innenső oldalon is vártak már rájuk ketten. Szurdokh volt az egyik, a másik a 
doktor. 
Szurdokh (tartalékos hadnagyi uniformisban: ő volt a baka) odament Bélához, aki 
igazán gyöt­rődött ebben a pillanatban, mert vannak pillanatok az életben, különösen 
a biztos vesze­delem előtt, amikor az ember nem tud szabadúlni az idegeitől. Az 
ujságírónak az volt az elve, hogy csak vidáman végezni mindent és Bélát egy rossz 
indulóval köszöntötte: 
- Nosza csak előre kedvesem... 
Azzal nekiállott és hosszu lábával kimérte a distanciát. Két fehér zsebkendőt dobott 
le a végekre. 
Zánkay segédei odajöttek. Fehér bemutatta őket Bélának, aki elég nyugodtan fogott 
velük kezet. 
- A keze nem reszket, - ezt gondolta magában az ellenfél két segédje. 
Béla emberei már ismerték a grófot. Nem kellett őket bemutatni. A helyett a felük 
körül szor­goskodtak. A kis titkár az utolsó percben is talált valami kivillanó 
fehérséget a kabátján, azt sietve begyürte. Szurdokh a doktornak segített kirakni 
műhelyét. A nagy ablakon, egy beve­tő­dő napsugár éppen a kazettára esett, s villogva 
verődött vissza a fényesre csiszolt lancettákról, kutatókról és golyófogókról. A 
doktor nyugodtan pakolt ki egy csomó karbolos vattát. 
A jodoform nehéz bűze megcsapta Béla orrát és összeborzogatta. Odanézett a doktorra 
és Szurdokhra, aztán elfordúlt. 
- De soká csináljátok, - mondta haragosan Fehérnek. 
Azonban Vajkffy báró úr már fölállt, s a helyéről élesen hangzott végig a szava a 
nagy lovagló-iskolán: 
- A barriére-re! 
A két ellenfél megindúlt. A pisztolyokat a kezükbe adták. 
A báró kellemetlen hangja hadarta a segédeket fedező békítési kisérletet. 
Béla nem értett belőle egy szót sem. Amint szemben látta magával Zánkay grófot, 
egyszerre elöntötte a düh. Abban a pillanatban elszállt gondolatából a meghalás 
kivánsága, csak a gyülölt ellenséget, az Irma szeretőjét látta maga előtt, aki az ő 
helyét elfoglalta erőszakkal, a pénzével. 
- Megölöm... megölöm... - suttogta még nagyobb indulattal, mint tegnap este. 
Ott volt kezében a pisztoly, megtehette. A báró beszéde véget ért, Bélának csak annyi 
maradt meg a fejében, hogy a tapsra lőni kell. 
Szárazan, üresen hangzott a teremben a taps csattanása. 
Bélát hajtotta a vére az ellensége felé. Gyorsan tette meg az öt lépésnyi avance-ot. 
A gróf nyugodtan maradt a helyén és célzott. 
A két fölemelt pisztoly kakasa egyszerre csapódott le. 
A Béla pisztolya csütörtököt mondott. A grófé nagy dörrenéssel sült el. Golyója a 
distance közepén érte a földet s onnan erejét vesztve ricochettozott balra. A föltúrt 
homok látszott középen. 
A segédek újra töltöttek. Valakinek a hangja hallatszott: 
- Békülnek? 
De senki sem felelt rá. Béla állt a helyén és egyre a grófot nézte, ki elég 
hallhatóan szólt oda a segédjének, aki a pisztolyt töltötte: 
- Lefelé rúg. 
Újra hallatszott a taps. A gróf is használta az avance-ot. Egy pillanatig céloztak 
megint. A Béla keze nem reszketett. Hidegen fogta a pisztolyt s éppen egy vonalban 
látta a legyet a gróf szívével. Megnyomta a ravaszt. 
A gróf nyugodtan állt a helyén és célzott. A Béla golyója most is ugyanazt a tréfát 
csinálta meg, mint az előbb az övé. 
Az időt csak szempillantásokkal lehetett mérni. De Béla úgy érezte, hogy évek telnek 
el. Egyszerre belelátott az ellenfele pisztolyába, a cső egyenesen a szemének volt 
irányozva. Hanem aztán lassan emelkedett a fegyver fölfelé. Egészen a feje fölé. Egy 
pillanatra meg­villant agyában, hogy a gróf játszik vele és a levegőbe akarja sütni a 
pisztolyt, amikor eldördült a lövés... 
Valami fájó, süvítő érzés tolult a mellébe. 
- Hát meg vagyok lőve, - gondolta hirtelen. 
Az egyik kezével a levegőbe kapott, de nem tudta, hol sebesült meg. A másik kezéből 
tompa puffanással esett ki pisztolya a porondra. Rögtön utána ő is arcra zuhant és 
nem tudott tovább gondolkozni. A homokot pirosra festette a melléből kiömlő 
sötétpiros vér. 
A kis Fehér sietve tépte le róla a ruháját. A nyakkendő, amelyet előbb ő maga gyűrt 
be gondosan, nem akart engedni. Hirtelen előkapta a kését és szétnyisszantotta a 
selymet. 
Szurdokh rohanva hozta az orvos táskáját. Mind a hárman ott térdeltek a sebesült 
körül. Remegtek az izgatottságtól és fehérek voltak, mint a fal. 
Az egyik doktor spongyával itatta a vért, a másik éles késsel vagdalta le a Béla 
ingét. Fehér kabátot gyűrt a sebesült feje alá. Aztán lesték az orvost, aki ráhajolt 
a sebre. 
- A harmadik és a negyedik borda között ment be, - mondta ez szomoruan, - azt hiszem, 
vége. 
Szurdokh, az elfásult ujságíró, majdnem sírt. Az ajka vonaglani kezdett. Fehér 
fölkelt a földről s a kezével legyintett egyet, mintha ismeretlen rémeket akarna 
elkergetni. 
Az ellenfél segédei odajöttek. 
- Vége? - kérdezték aggódva. 
Senki sem felelt. 
- Mi megyünk a rendőrségre, - mondá hosszas hallgatás után a báró, - az önök neveit 
is be­mondjuk, ha megengedik. 
Egyszerre vége szakadt a diskurzusnak. A földön fekvő hörögni kezdett. Lassu, kínos 
hörgéssel. A szája szélén csipetnyi véres hab futott ki. A doktor egyre 
mosogatta. 
- Ugy látszik, a tüdőn ment keresztül, - szólt végre halkan, - nem hiszem, hogy soká 
fog kínlódni. Legjobb volna innen elvinni valahová. 
A sebesült nagy erőlködéssel megmozdult. Mellén a kötés egyszerre piros lett a 
vértől. 
- A levelem, a levelem... - hörögte. 
* 
Az első lövés előtt valamivel egy konfortáblin Reéz Fülöp érkezett a kaszárnya 
elé. 
- Megtörtént? - kérdezte izgatottan a silbaktól. 
- Még nem hallottam lövést, - felelt a huszár. 
Ekkor szólalt meg benn a báró pisztolya. Egy lövés hangzott csak. Reéz be akart menni 
az udvarra. A huszár nem engedte. Gyalogosnak nem szabad oda betenni a lábát. Hisz 
akkor minden rendőr bemehetne. 
Reéz Fülöp tehát kénytelen volt a kaszárnya előtt számlálni a másodperceket. Az 
egymást követő két lövésnél roppant izgatottság fogta el s azon gondolkozott, nem 
lehetne-e valahol bemászni a magas vasrácsos keritésen. 
Aztán - iszonyú sokára - megindult három fiakker s a kaszárnya előtt megállt. A 
lovagló-iskolából három úr jött ki. Megismerte őket: Zánkay volt a két segédjével. 
Bementek a tiszti pavillonba. 
- Hát Béla? - kérdezte magától remegve a vén színész. - Csak nem... 
Végre az ezredestől is kijöttek. Reéz izgatottan fordult az egyik segédhez. 
Mindnyájan ismerték. 
- Mi történt, báró úr? 
- A mellébe kapta... 
A szinész besietett az udvarra. A huszárnak most már nem jutott eszébe 
föltartóztatni. Amikor az ajtóhoz ért, hevenyészett saraglyán hozták ki Bélát. Már 
akkor magánál volt és nyitott szemmel nézett a világba. 
Fehér egy intéssel mutatta az öregnek a bajt Reéz egyszerre energikussá lett. 
- A lakására vigyék, - rendelkezett, - Nádor-körut 20. Fehér úr lesz szíves 
elkisérni. Mire haza érnek elkészíttetek mindent. 
Fehér megfogta az öreg karját: 
- Nézze Reéz úr, talán megmondhatná azt is, hogy mit csináljak ezzel a levéllel. Rám 
bízta, hogy adjam föl, ha... Most igazán nem tudom, mit tegyek. Most még korán van, 
de lehet, hogy tíz perc mulva már be lehet dobni. 
Reéz elvette a levelet. 
- Adja csak ide. 
Bélát beemelték a fiakkerbe, amely lépésben megindult. 
Az öreg Reéz hátramaradt, kivette a ceruzáját és egy papirosra a következő telegramot 
írta: 
Szenttornyai Klára 
Cserépháza küldönccel Szaádra, 
Béla megsebesült, haldoklik. Siessenek. 
Senki. 
A táviratot odaadta egy huszárnak, hogy adja föl. Mindenki csupa szolgálatkészség 
volt iránta. 
Maga pedig beleült a konfortáblijába, amely sebesen vágtatva megindult, hogy eléje 
vágjon a lassan döcögő fiakkernek. 
X. A szabaditó. 
Az orvos a beteg fölé hajolva, hallgatózott a mellén. A szobában halotti csend volt. 
Az éjjeli szekrényen, mint lokomotiv, úgy zakatolt a kis zsebóra. Az öreg szinész az 
ágy lábánál állt és leste az itéletet. A doktor diagnózisa még most sem volt 
biztos: 
- A harmadik és a negyedik borda közt, - ismételte egyre. - De nem tudom, hol lehet a 
golyó, pedig ettől függ minden. Ha a tüdőt lyukasztotta át, pedig úgy látszik... 
Akkor hiába minden. Önnek megmondhatom, - fordult Reéz Fülöp felé. 
Reéz Fülöp csak ingatta a fejét a mondásra és halkan mormogta utána: 
- Akkor hiába minden... 
A doktor fölkelt és megmosta a kezét: 
- Ugy látszik, láza is lesz, - mondta. - Nagyon meleg a feje. Csak vigyázni tessék. 
Friss levegő, tisztaság, semmi orvosság. Ha fordul az állapota, küldjenek el 
értem. 
Azzal elment. A szinész kinyitotta az ablakot, amelyen a szeptember napsugara és 
enyhe levegője özönlött be. 
A fény csak az ágyig hatott el. A beteg maga árnyékban volt. Sápadt arcával úgy 
feküdt ott, mintha már meg lenne halva. Csak néha nyögött egyet, ez mutatta, hogy él 
még. Az ágy előtt mozsdótálban véres vatta és gaze-darabok s az egészet a jodoformnak 
és karbolnak izgató szagu felhője vette körül. 
A szembe jövő napsugárra a beteg kinyitotta a szemét. A szinész ott állott 
mellette. 
- Lefelé rúgott a pisztoly, - suttogta. - Zánkay tudta, mert ő kétszer lőhetett. 
Aztán megint türelmetlenkedni kezdett. 
- A levelem... Fehérnek adtam egy levelet... 
Reéz meg akarta nyugtatni: 
- Föladtam még délben. 
Béla arcát lázas pirosság öntötte el. 
- Korán volt még... Ha soká találnék nyomorogni... Nem szeretném, ha haldokolni 
látnának, jobb így... 
Inkább magában suttogta: 
- Szegények... elég keserűséget okoztam nekik. 
Hirtelen egy pohár vizet kért: 
- Meghalok szomjan, - nyöszörögte. 
És mindig jobban erőt vett rajta a láz. Reéz meg akarta mérni, a beteg rázta a karját 
és nem engedte. Kezdett félrebeszélni. A hangja is megerősödött. Mindig Irma járt az 
eszében, nem is nézett az ápolójára, csak a napsugárra bámult. 
- Hát kellett ez neked, Irma... Lelőtték az uradat... most én is meghalok és itt 
hagylak magadra... El fogsz te is pusztulni Irma, mert te nem lehetsz másé, csak az 
enyém... Gyere hát velem, elviszlek, együtt a másvilágra. 
És nevetett bele: 
- Hohó, szervusz Török Elemér... Mi is megjöttünk... Tudod, az Irma, meg én... Akit 
rám­hagytál örökségül. Rossz örökség volt, látod, milyen rossz... Te még halálodban 
sem tudtál jót tenni... Megcsaltál vele... Nekem igérted és Zánkaynak adtad. Eredj, 
piszkos, gsefteltél a leány­nyal. 
Lázas fantáziája előtt hirtelen egygyé olvadt Török és Teörtely. 
- Hanem kidobtalak, ugy-e... Most már örülsz a grófoddal együtt... Hárman vagytok 
Irmánál és te majd elveszed feleségül. Hohó, hanem visszajövök, akárhol leszek és 
elszeretem tőled. De szép is lesz... a grófné, akihez minden éjjel eljár a halott 
szeretője... 
Megint vizet kért. Reéz megitatta és megtörölte gyöngyöző homlokát. 
Estefelé megint rosszabbul lett. Nyöszörgött és forgolódott ágyában. 
- Fáj... nagyon fáj ez a kutya seb. Itt fáj, hátul... - és tapogatódzó kezével a háta 
felé mutatott. 
A szinész hamar elszalasztotta a takaritónét az orvosért. Mikor megjött, halkan 
magyarázta neki a beteg állapotát: 
- Láza van, és a hátára panaszkodik, hogy fáj. 
Béla már aludt, mély, egészségtelen álomban hevert az ágyon. A doktor óvatosan 
meg­fordította és kitapogatta a hátát. Egyszerre halkan odaszólt a szinésznek: 
- Megvan a golyó. A lapocka mellé fészkelte meg magát. Holnap reggel kiveszszük. Most 
már remélek. Ugy látszik, a bordákon megcsúszott, a tüdőt érintette, így fúródott ide 
hátra. Ha lázát kibírja, talán megmarad. Csak ma este ne legyen láza. 
Reéz fél éjjel virrasztott fölötte és hallgatta a sebesült zagyva beszélgetését. De 
az aludt és nem tudott magáról. 
Reggel úgy látszott, mintha jobban lenne. Nem szólt egy szót sem, de tűrte, hogy 
beszéljenek hozzá és tegyenek vele, amit akarnak. 
A két doktor kivette belőle a golyót. A bordákon lapossá zúzódott a kis ólomdarab, s 
hátulról kellett hozzáférközniök. Az operáció alatt Béla egy szót sem szólt, csak 
koronként nyöször­gött egyet. Hanem a dolog nagyon kimerítette. Ugy feküdt utána az 
ágyban, mint egy darab fa, krétaszínü arcából mély gödrökből villogtak ki beesett 
szemei. 
A súlyos szenvedést megint reakció követte. A láz nem maradt el tőle s az öreg Reéz 
majd­nem sírt, amint a szegény fiu magával jótehetetlenül félrebeszélt. 
Egyszer éppen ijedten futott oda az ablaktól, a hol valami karbolos kötéssel 
foglalkozott. Béla mindenáron föl akart emelkedni a helyéről. A szeme ideges 
rémülettel szerződött előre s vértelen ajka hangosan beszélt: 
- A váltó, a váltó, - sikoltotta, - ki kell fizetnem. Az öreg Eisbär vár... 
Azzal visszaesett fekvőhelyére és mosolyogni kezdett: 
- De a lakodalmat kitartottuk belőle... ugy-e? Micsoda lakodalmat... Látod, Irma, 
teérted mindent megtettem. És te semmit sem énértem... 
És lassan, halkan hörögve elaludt. Délutánra elmúlt a láza, de csak feküdt az 
ágyában, mint egy darab fa. 
Az öreg Reéznek nagyon kiderült a kedve, ujjongani szeretett volna. Odaállt az ágy 
mellé és egyre bíztatta a beteget: 
- Jól vagyunk már, Béla koma. Csak estig tartsa ki láz nélkül. Azt mondta a doktor. 
Hohó, táncolunk mi még az idei farsangon. 
Béla megértett minden szót, bár az agyveleje nagyon lassan működött. És amit 
megértett, az belefészkelte magát a lelkébe és valósággal háborúskodott benn. 
- Hát nem sikerült, - szőtte a gondolatait. - Hiába állt ki a grófnak, hiába találta 
el a golyó, hiába kínlódik most itt, még sem fog meghalni... Ezek a szamarak még 
megmentik. 
És jobban, mint valaha, beteges makacssággal ragaszkodott ahhoz, hogy neki meg kell 
halni. Lázas álma átszövődött ébrenlétébe is és megborzongatta. A váltó, amelyen a 
Klári néni neve van, mint valami kard függött feje fölött. Most már vége annak, hogy 
kifizethesse. Honnan vegye a pénzt? Három nap múlva kellene fizetni. Eisbär 
könyörületlen gazember és másnap elküldi Klára néninek a figyelmeztetést. Milyen 
gyalázat... Míg ha meghal, Eisbär valószi­nűleg elveszett pénznek írja be a pénzét és 
nem tesz semmit. 
- Meg kell tehát halnom, - ez volt a gondolatainak veleje, - ha a sors nem volt 
kegyelmes, hát a maga kezétől. De hogyan? 
Eszébe jutott a kis revolver, amely a szekrényében van. Az csak két lépés az ágyhoz, 
de most két mértföldnyi távolság és az öreg Reéz is mindig itt van. A gondolatok 
összekapcsolódtak a lelkében és arra az öngyilkosságra gondolt, amely a szeme előtt 
folyt le. Török Elemér még húzhatta volna, mégis megtette. Hát ő, akinek ezer oka van 
rá, még azon az undoron kívül, amely Törököt kikergette a világból. Vajjon az ő 
halálát is megírják-e, vajjon az ő temetésére is eljön-e Irma? Hiszen a világ előtt 
még mindig a vőlegénye. 
Megint a szívébe tódúlt a vér. Érezte, hogy a sebe lüktet és fáj. És csodálatos 
mohósággal gondolt a leányra, aki majdnem az övé volt. Érezte, hogy az az egy dolog 
volna képes meg­hosszabbítani az életét, ha ez a leány egyszer az övé lenne. Csak 
egyszer, mindegy akárhogy... Aztán vége... 
Öreg ápolója megzavarta: 
- Nekem most el kell mennem a szinházba, - mondá. - Komédiáznom kell ma este megint. 
Majd a Léni bejön addig. Előadás után visszajövök. Legalább jó hírt vihetek: nincs 
láza. 
Béla búcsút intett a fejével: vigyed csak a jó hírt, öreg, aztán gyere vissza a 
rosszra. 
Sötétedni kezdett. A Léni lámpát gyujtott és oda tette az asztalra, hogy a világosság 
ne essék a Béla arcába, aztán leült és kötögetni kezdett. 
Kisvártatva csöngettek. A Léni kiment és bejött, olyan ártatlan arcot vágva, hogy 
rögtön látszott rajt’ a turpisság. 
- Mi az? - kérdezte Béla. 
- Semmi... A szomszédasszony... - hebegett zavartan a takaritóné. 
- Ej, levelet hoztak, adja ide... 
- De Reéz úr... 
- Adja ide! 
A parancs olyan ingerült volt, hogy Léni rögtön engedelmeskedett. Ibolyaszínü, 
illatos levelet adott oda. 
- Irmától jött, - suttogta, - várnak a feleletre? 
- Nem, elment a hordár, - felelte a takaritóné, aki ismét kötögetni kezdett. 
A levél igen rövid volt: 
„Kedves Béla! 
Megengedi, hogy utoljára ezen a néven szólítsam, amelyhez volt egy kis igaz jogom. 
Eljátszottam, rossz voltam. Az is leszek már ezután. Magáért lettem volna jó, de 
más­ként történt. Külömben, ki tudja, tudtam volna-e becsületes lenni. Örüljön, hogy 
meg­szabadult tőlem. Ma este elutazom a Rivierára, onnan isten tudja, hová. 
Gyógyuljon ki a sebéből és belőlem. 
Irma” 
Béla kezébe zizegett a kemény, illatos papiros, amint összegyűrte. 
- A házmesterkisasszony a Riviérára megy - motyogta. - Bizonyosan a gróffal! 
És úgy érezte, hogy kiszeretett ebből a szép, csalfa, bűbájos teremtésből, de érezte 
egyben, hogy az utolsó vágy, az utolsó remény, az utolsó kivánság is elszakadt, ami 
az élethez kötötte. 
Léni hangosan aludt a karosszékben. Béla, ahogyan bírta, rászólt: 
- Léni keljen föl! Maga rögtön elalszik. Nem szeretem a hortyogását. Menjen ki az 
elő­szobába. 
A Léni engedelmesen kitakarodott. 
Béla megpróbált fölkelni, de rettenetes nehezen ment a dolog. A teste nem akart 
engedel­meskedni. Mindenféleképpen próbálta, végre az egyik lábát, utána a másikat 
leeresztette a földre. Úgy könnyebben emelkedhetett föl sajgó, fájó dereka is. 
A szeme egyszerre karikát hányt, a feje nehéz lett, mintha kősóból volna. Egy székre 
támasz­kodva megpróbált fölállni, kétszer hiába próbálta meg: visszaesett az ágyra. 
Harmadszorra sikerült. Mintha kötélen járna, úgy kereste az egyensúlyt. Egy lépést 
tett előre, a másodiknál nekibukott a szekrénynek, de nem esett el. Nagyot sóhajtott, 
ott volt a célnál. 
Az almáriom nem volt becsukva, lassan kitámasztotta az ajtaját és kivette belőle a 
kis fényes, acél bulldog-revolvert. Ott volt legfölül. 
- Itt nem lehet, - gondolta magában, - a kezemmel támaszkodnom kell, föl sem tudom 
emelni. Vissza kell menni az ágyba. 
De nem tudott menni, a lába megroskadt, s csak négykézláb tudott visszamászni az 
ágyig. A kötése csupa vér lett, amíg visszajutott a helyére. 
Lefeküdt és magára húzta a takarót. Aztán megnézte a kicsiny revolvert. Mind a hat 
töltése megvolt. Még egyszer sem használta. A halántékához illesztette a csövet. A 
feje egy kissé félrefordúlt, majdnem kilógott az ágyból. Hirtelen az az imádság 
jutott eszébe, amit hajdan, gyermekkorában Klára néni mondatott el vele minden este. 
Megpróbálta tudja-e még, és félhangon kezdte mormolni: 
Hozzád jövünk, jó istenünk. 
Ki egész nap voltál velünk... 
...Odakünn hirtelen mozgás hallatszott, csak egypár elsietett szó, aztán fölpattant 
az ajtó. A küszöbön Margit állt, az ellenzős lámpa világát egyenesen az ő édes, 
sápadt arcába, fényes, szőke hajára, csillogó kék szemébe hintette. 
- Béla, édes Béla, - kiáltotta. 
Aztán meglátta a revolvert. 
- Nem szabad! nem szabad! - sikoltotta iszonyu rémülettel és odarohant az ágyhoz. 
A pisztoly csörömpölve hullott a padlóra. 
A leány odatérdelt az ágy elé, és csókolgatta a szegény beteg fiút. Aztán 
megigazította a feje alját és odaült az ágy szélére. Béla megfogta a kezét és egyre 
azt szorongatta. 
- Margit, édes Margit! - suttogta gyönge hangon. 
Aztán bejött Klára néni is a piros napernyőjével. A Léni cipelte utána a 
podgyászt. 
XI. Kibékülés. 
Végre is, a házmester-kisasszony történetének vége van. Minek hát húzni, halasztani 
tovább a mesét. Béla egy rossz álmot álmodott végig, amelynek végén egy fehérszárnyu 
angyalt látott, aki őt ismeretlen gyönyörűségü tájakra hivogatta. Béla utána akart 
menni, de az angyal azt mondta: 
- Előbb számolj le ott lenn! 
Béla le is akart számolni. Becsületesen fizetni mindazért, amit tett. Nos és ekkor a 
földön jelent meg neki egy kékszemü és szőkehaju angyal és azt mondta: 
- Maradj itt, én nem eresztelek! 
És Bélát nem vonzották többé az ismeretlen gyönyörűségü tájékok, hanem megmaradt 
idelenn. 
Mert úgy is van ez rendben. A másvilágiakba vetett hit vajmi keveset segít a szegény 
földön élő emberen. Azok igen keveset gondolnak ránk és éppen semmit sem tesznek 
értünk. De akinek ittlenn megvannak a maga angyalai, akikre két asszonyi szív, az 
anyjáé és a kedveséé gondol igaz szeretettel, akikért két asszonyi szempár hullat 
könyüt, megvannak azok védve és boldog az ő járásuk-kelésük. 
Ott van a szegény Török Elemér esete. Hát a Béla dolga nem végződhetett volna éppen 
úgy, mint az övé, hát ő nem menekülhetett volna meg a Béla sorsa szerint. Ez így van, 
édes atyámfiai, és azért sohse hagyjuk el hűtlenül ezt a két asszonyszívet, mert 
minden bajunkban, keserüségünkben, nyomorúságunkban ők az orvosság és a 
vigasztalás. 
...Klára néninek, amint megkapta a Senki telegrammját, minden 
vére a szívére szállt. Vége volt erős akaratnak, fogadalomnak, megtartandó szónak... 
Mint hajdan, amikor a láz emész­tette a kis fiút s ő éjjel ment át a gyűlölt 
kastélyba... Béla haldoklik, menjünk! 
Rögtön kiadta a parancsot János kocsisnak: 
- Holnap hajnalban megyünk Cserépházára. 
Akkor indúl onnan az első vonat. Margitnak csak annyit mondott: 
- Béla beteg... holnap megyünk Pestre. 
Margitot az első pillanatban a boldogság fogta el. Meglátja Bélát, óh milyen öröm. De 
rögtön rá keserves aggodalom tépte szívét. Béla beteg. Vajjon mi baja lehet? 
Bizonyosan vesze­delmes, hogy a néni így siet. Talán meg is halt? Óh Istenem. 
Ezer aggódás, félelem, reménykedés és kétségbeesés közt tették meg másnap mindaketten 
szótlanúl az utat. 
És most ott ültek mindaketten a rossz, csúnya fiú mellett, akit úgy szeretnek. Akit 
majdnem elpusztított ez a gyalázatos Szodoma, de akinek még jókor jöttek a 
megmentésére. Margit, aki első volt a szobában, a lábával az ágy alá hárította a 
revolvert. Klára néni nem is tudta meg, hogy milyen jókor jöttek. 
És aztán beszélgetett a leány mindenről, a kertről, az aratásról, a Jánosról, a 
postáról, a német báróról, arról, hogy hogyan várták Béla leveleit, hogyan várták őt 
magát, hogy milyen szép most a puszta, az őszirózsa most hányja a virágát. 
Béla boldog érdeklődéssel hallgatta. Kérdezni is szeretett volna sokfélét. Megvan-e 
még az a zúg a kertben, ahol annyit voltak együtt? Hát az ő gyerek-képét nem dobták-e 
ki? A Lidó kutya lát-e még? Szegény vén pára. 
De Klára néni nem hagyta. 
- Csöndben légy fiam, mert elhívjuk a cserépházi doktort! 
A tréfás fenyegetés használt. Béla előtt megjelent a vén, nagyszakállas, kopaszfejü 
doktor, aki literes üvegekben hordta magával utálatos, keserü és émelygős medicináit 
s akitől ő úgy félt gyerekkorában. 
Elnevette magát az emlékre. Először annyi idő óta. 
Aztán megint Margit vette át a szót. Boldog, kis szíve majd kiáradt az örömtől s 
elmondott mindent, mindent, ami annyi idő óta történt. És mindennek, mindennek 
fenekén meglátszott az a tiszta, arany szeretet és szerelem, amivel a nagyváros 
vándorához voltak. 
Később a leány hátrament rendet csinálni a szobában. Akkor Klára néni foglalta el a 
helyét. De ő hallgatott nagyon. Jóságos, öreg kezét végighúzta a beteg homlokán. 
- Szegény fiam, te - mondotta szeretettel. 
Egyszer még azt is hozzátette: 
- Ez is amiatt a leány miatt történt! 
Béla csak hallgatással felelt. De a lelkében egymást törték össze az indulatok. Hát 
ezek mindent tudnak? És micsoda jóság, micsoda szeretet van a szemükben. 
Tekintete Margitra esett, akit a lámpa megvilágított. A leány nagyot fejlődött azóta, 
hogy nem látta. És olyan szépnek, tisztának, ragyogónak tetszett előtte, mint egy 
szent... Vádolta maga-magát, amért egy percre is el tudta felejteni. A lelkéhez 
keserü önvád és nehéz szemrehányás talált utat. Elfelejteni ezt... azért! 
És félrefordította a fejét. A sötétben megeredtek a könnyei. Sírt, először annyi idő 
óta. 
Az ajtó hirtelen kinyílt. Egy félénk kéz nyitotta ki s a kézhez tartozó ember hamar 
vissza akart fordúlni. De Klára néni az ajtónyitás zajára hátrafordította a fejét, 
meglátta a belépőt, s az öreg Reéz Fülöpnek állva kellett maradnia a küszöbön. 
- Bocsánat... nem akartam, - motyogta zavartan. 
Klára néni udvariasan kérdezte: 
- Kit tetszik keresni? 
A beszélgetésre Béla is fölnézett: 
- Klára néni, - mondta lassan, - az én hűséges ápolóm, Reéz Fülöp. Az egyedüli 
jóbarátom itt. Az egyetlen, aki bajomban, veszedelmemben el nem hagyott. 
Klára kisasszony izgatottan ugrott föl: 
- A táviratot is ön küldte? 
Reéz Fülöp lehajtotta a fejét, mint valami bűnös. Kevés ősz hajszála csillogott a 
lámpa­fényben. 
- Én küldtem. 
Klára néni egyre izgatottabb lett. Mintha ismerné ezt a bús, lemondó hangot. Valami 
régi, ködös emlék, amelyet a szeme elfelejtett már, de amelyre a füle még 
emlékezik. 
- A táviratot, a leveleket... - mondta sietve. 
- Én küldtem, - felelte Reéz Fülöp, s egy kicsit, inkább szomorúan mosolygott. - Én 
küldtem, hálából azért a sok szép piros georgináért. 
Klára kisasszony arca úgy kipirosodott, mint tizennyolc esztendős korában. 
- Elemér, - suttogta meghatottan. 
- Klárika, - felelte vissza csöndesen a vén szinész. - De későn találkozunk. 
Klárika néni lesütötte a szemét: 
- Későn, nagyon későn. 
Határozottan olyan zavarodás fogta el, mint a fiatal leányokat. Hogy elleplezze, 
nevetősre fordította a beszédet. 
- Lám-e: Fellegi Elemér! Hanem nagyon megváltozott. Semmije sem maradt meg, csak a 
hangja. Még a neve sem az igazi. 
Reéz Fülöp, a hajdani Fellegi Elemér szinész tréfásan válaszolt: 
- Az sem volt az igazi, ez sem az. Az apám kitagadott, sohasem viseltem az ő nevét. 
Mindig más néven kóboroltam be a világot. De most már jó darab ideje 
megállapodtam. 
Aztán komolyabban folytatta: 
- Cudar életem volt. De magam sem voltam jobb. Nem voltam én érdemes magára. Jobb is, 
hogy így történt. Egy évre azután megházasodtam. A feleségem megcsalt, elszökött. 
Azóta meg is halt. Most már iparkodom tisztességesnek lenni, és az isten jó hozzám. 
Meghálál­hattam egy kicsikét abból a jóságból, amivel maga volt irántam. 
Elhallgatott, aztán nagy vártatva mondta még: 
- Hanem maga is nagyon megváltozott, Klárika. De a szíve megmaradt. 
Az ágy felől a beteg szabályos lélegzése hallatszott. Reéz Fülöp búcsúzott: 
- Béla elaludt. Én meg megyek haza. Holnap visszajövök. 
És nesztelenül betette maga után az ajtót. Klára néni soká nézett e becsukott ajtóra. 
Mennyi szép álom, mennyi elpihent remény ment ott most ki. Amikre évtizedek óta nem 
is gondolt már. Boszankodva duruzsolta magában: 
- Ejnye te, bolond vén kisasszony, nem röstelled. Itt vannak a gyerekek. 
De bizonyos megelégedettséggel gondolta el: 
- Hanem azért derék ember... 
Másnap reggel a doktor a kezét dörzsölte, kijelentvén, hogy a sebek modern 
antiszeptikus kezelése óriási haladás az emberiség történetében. Ime ez a 
fiatalember, akiről már lemondott a tudomány. A gyógyulás nagy léptekkel haladt 
előre. 
Reéz Fülöp úr nem állhatta meg, hogy közbe ne szóljon: 
- Ezúttal azonban a belső gyógyítás is hatott. 
A doktor mindenáron vitatkozni akart, de a szinész nem engedte. 
- Rakjuk csak föl a kötéseket, - mondta és meggyujtott egy gyertyát. Klára néni 
megkérdezte: 
- Minek az a gyertya? 
- Megmelegíteni a flastromot. 
Azzal elővette a sparadrapos bádogdobozt és merőn nézett Bélára. 
Béla megérezte a tekintet erejét és arra felé fordította a szemét. 
Reéz Fülöp belenyúlt a belső zsebébe, egy hosszúkás papirost vett elő és a gyertya 
fölé tartotta. A papiros lángot kapott és lobogva égett végig. Utoljára bal sarkán ez 
a három végzetes szó: Elfogadom Szenttornyai Klára. 
Béla jól látta, hogy mi ég ott. Az ő váltója volt, amelyet Eisbär csikart ki tőle. 
Elmúlt, rossz álmának egyetlen bizonysága. Tele volt hálával, köszönettel és 
alázattal az a tekintet, amit érte Reéz Fülöpre, a mindenütt jelenvaló jóbarátra 
vetett. 
Azután egy szó sem esett a dologról. 
Klára néni ijedten sietett oda: 
- Mi ég itt? 
- Egy darab papirost gyújtottam meg véletlenül, - felelte Reéz és lábával eltaposta 
az átkozott pörnyét. 
A doktor azzal ment el, hogy három hét múlva talpra állítja a beteget. 
Margit odament az ágy szélére és simogatta a Béla fejét: 
- Hazajösz akkor, ugy-e, Béla? 
A fiu elkapta a leány kezét, odahúzta őt magához és megcsókolta a fejét. Reszketett a 
hangja, amikor felelt: 
- Hazamegyek hozzátok... hozzád. 
Klára kisasszony Reéz Fülöpöt invitálta: 
- Magát is várjuk ám le, Elemér. Okvetlenül várjuk. 
A vén szinész megint zavarba jött. 
- Most nem igen lehet... Sokat játszom... Talán majd később. 
Aztán kiderült az arca: 
- A lakodalomra lemegyek... Persze, a gyerekek lakodalmára, - tette hozzá egy kis 
tréfával és kezet csókolt Klára néninek. 
