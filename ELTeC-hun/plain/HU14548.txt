 
Pénz-aristocratia és pénztelen aristocratia. 
Hogy a pénz-ember is csak onnan kezdődhet ugynevezett »pénz-aristocrata« lenni, mióta 
ő is születni kezd vala, ez alig szenvedhet kétséget. És mégis hány gráduson kell 
keresztül mennie, mig valódi pénz-aristocrata lesz belőle. A bankár, iparos vagy 
kereskedő, a ki kezdi a könyvvivőségen, és milliókat szerez, csak pénzhatalmasság, de 
még nem pénz-aristocrata. Ha ellenben ennek fia születik, a ki már nem szerzi (mert 
vagy lusta rá, vagy ostoba), hanem készen kapja a milliókat, az már születésénél 
fogva pénz-aristocrata. Ennek fia, a ki talán el fogja pazarolni az ősei által 
szerzett milliókat, már született aristocrata. S a későbbi ivadék, a ki esetleg már 
kutyabőrön dobolja ki származását, s a kinek esetleg szintén kutyabőrön dobolják ki 
tönkrejutását, talán némi pirulással fog megemlékezni őseiről, a kik egykor milliókat 
tudtak szerezni, s mégis csak »hatalmasságok« lehetnek. 
Hogy tehát »születés« nélkül nincs a világon semmiféle aristocratia, az kétségtelen. 
Sőt az sem tagadható, hogy minél messzebb távozik a születés a keletkezéstől, 
rendszerint annál kevésbbé büszkélkedik arra, a miből keletkezett. Igy például nálunk 
a mágnási családok mind nagy és fényes érdemekből, s az ősöknek históriai erényeiből 
fakadtak: s mai napság mégis nagyrészt olyan ambitiókkal elégitik ki a kékvéri gőgöt, 
mintha tulajdonképen nem is névadó őseiktől származnának, hanem azoknak kocsisaitól 
vagy lovászaitól. 
Rózsay Félix, kinek apja még csak pénzhatalmasság volt, de a ki önmagát már igazi 
született pénz-aristocratának tartotta, szintén igy gondolkozott, és ebből nagyon 
merész álmak támadtak agyában. 
Ha reggelenként selyem pongyolában, az orosz karaván thea zamatos gőze, és a sultán 
flórnak illatos kék füstje mellett kezébe vette a napi lapokat, és azokban nem volt 
»skandalum«; olyankor unatkozva dobta félre azokat, s igy kiáltott: »Ma minden 
miniszter becsületes, minden pap erényes, és minden zsidó imádkozik. Csupa opium. Nem 
fölkelés után, hanem lefekvés előtt kell bevenni!« - Aztán hátradobva magát a lengő 
karszékben, egy hizott arcznak érzéki mosolyával merengett el egy ábrándképen, s e 
közben nemcsak arczának teltsége látszott, de lelkének önteltsége is. S ha ilyenkor 
ki is csillant tekintetéből némi szellem, az ugyanaz volt, melyet a ravaszság nemz, a 
gazdagság aranyoz be, s melynek szikráit a gúny, ruganyosságát a hiuság adja meg. Az 
ilyen arcz, az ilyen kifejezésü szellem az, mely az életben sem rokonszenvet, sem 
tiszteletet nem ébreszt, mert egy vonás sincs rajta, mely medre lehetne a jóságnak és 
önfeláldozásnak, melynek forrása a sziv, s melynek medre az arczvonásokon át fut a 
lélekbe, hogy izét megnemesitse. És az ily szivben, ha van is jóság, de más indulatok 
isszák meg azt, mielőtt a lélekbe juthatna el. És az ilyen arcz iránt nem érezhet 
bizalmat a nemesség; és csak a léhaság, az aljasság vagy nemtelenség közeledik hozzá, 
nem annyira bizalomból, mint a hasonlóság érzetének bátorságával és jogával. De hát 
az ilyen arczok időnkint divatosak lesznek, és rajtuk nemcsak az egyéni szellem, 
hanem a korszellem is tükröződik. Rózsay Félixé ilyen volt. S a mint ábrándképein 
el-el merengett, rendszerint ily monologokkal dajkálta titkos vágyait, és 
szórakoztatta dicsvágyó elméjét: 
»Ah! mily másképen fog hangzani ez a száznyelvü közvélemény (a hirlapokat értette 
alatta), ha majd azt fogja kikürtölni a világnak, hogy rózsafalvi Rózsay Félixnek, a 
dusgazdag milliomosnak egyetlen fia Oszkár, eljegyezte magának X-Y gróf kisasszonyt! 
- A jegyváltás ünnepén az ország első notabilitásai voltak jelen!... Látom a hatást. 
Az emberek azt fogják kérdezni, ki ez a Rózsay? Egy uj nemes, kinek apja még zsidó 
volt, a ki bőröket árult és sóval csempészkedett, nagyapja pedig talán még pávián 
volt. És ennek a fia fogja nőül venni X-Y. gróf leányát? fi donc! fogják kiáltani a 
gőgös aristocraták. A dicső democratia pedig tapsolni fog kárörömmel a »sotise« 
fölött, mely a kékvért ez által éri. Azután a dühöngő aristocratia duzzogni, 
demonstrálni fog egy ideig, de tényleges atyafiság, a grófokkal és bárókkal való 
folytonos együttlét, és jövedelmező geseftélés, ugy szintén nagy adományok jótékony 
vagy tudományos czélokra, a népszerüségnek eme biztos agenturáira, majd lassankint 
megtörik dölyfét, s legközelebb már (biztos kilátásaim szerint) a nemzeti kaszinóban, 
utóbb pedig a legdistingváltabb főuri körökben is acceptálni fognak. Persze, akkor 
meg majd a dicső democratia jön éktelen dühbe, s azt fogja szememre vetni, hogy az 
apám még zsidó volt, a nagyapám pedig pávián, és én mégis már csak a kilenczágu 
szarvasok közt pöffeszkedem. Hanem ez már akkor nem lesz baj. Mert a dicső democratia 
haragja nagyon ártatlan mulatság olyannal szemben, a kinek sok pénze van. A ki 
legjobban lármáz ellenem, ha akarom, az hajlik legmélyebbre előttem. És minél jobban 
öltögetik rám nyelvüket a democraták, az aristocratia annál jobban elhiszi, hogy 
közéjük való vagyok. Én pedig már akkor egyikkel se törődöm, mert a zsebemben lesz 
már mind a kettő.« 
Igy ábrándozott el Rózsay Félix reggeli selyem pongyolájában, mig csészéjében tartott 
a thea, és csibukjában a füst. Ezek az ábrándok eleintén egészen hasonlók voltak a 
léghajóhoz, mely magasra emelkedik a kék levegőben, de nem tud sehol horgonyt vetni 
abban. Azokból, a mik Rózsay Félixnek szükségesek voltak ahhoz, hogy ábrándjainak 
léghajója horgonyt vethessen, volt egy fia, és volt sok milliója. Fia (anyai ágon 
keresztény családból való) a német egyetemeken tanult, s anyját, (ki születése után 
meghalt) soha, atyját pedig minden évben csak a szünidők alatt látta. Milliói pedig 
uralkodtak a börzén, és kezdtek szalonképességet nyerni a főuri körökben is, a hová 
nem is gyalog köszöntöttek be, hanem nyargalva a váltóparipákon. 
De az ismeretlen grófkisasszony még hiányzott. És mit ér a fiu, bármily okos, deli, 
gazdag, - és mit érnek a milliók, ha még mindig rajtuk van a börze szag, és ha a 
kilencz águ korona, a vérnemesitésnek e büvszere, hiányzott. 
De Rózsay nem csüggedt el. 
Az uj kor gyermeke lévén, volt elég érzéke az iránt, hogy sokkal nehezebb dolog 
milliókat szerezni, mint milliókkal megnyerni egy grófkisasszonyt. És miután milliói 
már megvoltak, nem búsult a gróf kisasszony miatt, a »ki jönni fog, mert jönni 
kell.« 
És erős hite csakugyan nem csalta meg. 
Ábrándjainak léghajója, ha egyelőre nem is vethetett a kék magasban horgonyt, de 
annyi bizonyos, hogy merész röptében segitett neki a horog. 
Rózsay kivetette, s két ifju, a kik közkifejezés szerint »úsztak«, azonnal 
beleakadt. 
E két ifju volt gróf Alszeghy Frigyes, és báró Tenkey Viktor. Rózsay Félix oly 
nobilis, oly finom, oly szeretetre méltó volt e két gentleman irányában, oly 
szellemesen tudta nekik mindenkor megmagyarázni azt, hogy azok az apró szivességek, 
melyeket ő tesz nekik, annyira megfelelnek a convenientia minden követelményének, 
hogy azokat el nem fogadni oly sértés lenne, minőre igazi gavallér nem lehet képes: 
hogy Frigyes gróf és Viktor báró rövid idő mulva nem ismertek kedvesebb és 
distingváltabb férfiut Rózsaynál, és egy szép reggel azzal az örvendetes hirrel 
rontottak be Rózsayhoz, hogy sikerült őt az elmult éjjeli ülésen szavazattöbbséggel 
fölvenni a nemzeti kaszinó tagjai közé. 
Rózsay át volt szellemülve és egészen elérzékenyedett. (Mialatt magában a leghidegebb 
számitással azt gondolta: »Ha eddig eljutottunk, ugy már csak a per tu-ság van 
hátra.«) 
A két ifju nem kevésbé volt elragadtatva a kivivott siker fölött. És mialatt Rózsay 
kezeit diadalmasan szorongatták, Frigyes gróf, (a kinek világnézetéhez tartozott, 
hogy az életben semmit sem tudott teljes komolysággal tekinteni,) igy kiáltott: 
»Igy tehát barátom, mi vagyunk a hid, melyen keresztül ön a főuri világ partjára 
léphetett.« 
»Vagy helyesebben, mi vagyunk a szárnyak, melyek önt a kaszinó régióiba emelték.« 
Egészité ki Viktor. 
»Ah! érzem, mint röpülök!« sóhajt Rózsay. 
»De reméljük, a magasban nem fog szédelegni.« Tréfálkozott Frigyes. 
»Ne féljenek, én nem a mélységbe, hanem még magasabbra fogok tekinteni.« 
»Pompás! - igy maga nem az lesz, a ki volt.« Szólt Viktor. 
»Ez szükséges is - vágott közbe Frigyes, - mert őszintén bevallva, önről többen nem a 
legjobb véleménynyel voltak a kaszinóban, s csak a mi kezességünk eredményezte a 
szavazat-többséget.« 
»Kész szolgájuk mindenben!« hálálkodott Rózsay, s földig hajolt. 
»Önnek mihamarább comme il faut gentlemanné kell lennie.« Kiáltá Viktor. 
»Mert a pénz még nem elég jogczim arra, hogy valaki a societas tagja lehessen.« Tette 
hozzá Frigyes sarcasticus hangon. 
»Magának érdemeket kell erre szerezni.« 
»Ugyan kérem, miféle érdemeket?« 
»Telivér-méneket tenyészteni, verseny-lovainak országos renomét szerezni, személyesen 
részt venni a futtatásokon. És legalább is egy handi-capot vagy egy steaple chaset 
nyerni; - alább nem alkuszunk.« 
»Tehát csak lóháton mehetek előre?« 
»Nincs különben.« 
»De nem értek hozzá.« 
»Megtanulja. Már irtam Maxinak; holnap küldi Mezőhegyesre a jockeyját, mr. Boxot. 
Vele küld négy anyakanczát, Buccaneer fajból, ára csak husz ezer frt, de barátok közt 
megér 30 ezret. Mr. Box és mi majd kimüveljük magát. Magának először is le kell 
izzadni testi sulyából legalább 25 fontot, hogy versenyképes legyen.« 
»Talán bizony Schrott kúrával?« 
»Dehogy! - de majd megmutatja Box. Mi is segiteni fogunk; mert mi föl fogjuk áldozni 
magunkat ama eszmének, hogy magából egy commeil faut gentlemant faragjunk. Tudja, ez 
már a mi vérünkben van.« 
»Tehát lesz szerencsém Mezőhegyen?« 
»Ó! mindenesetre! - Együtt fogunk megérkezni. - Ó! mi magánál egészen otthonosak 
leszünk. Mert tudja, az otthonosság már a mi vérünkben van.« 
»Ó! már is érzem, hogy gentleman kezdek lenni! - Ah! uradalmaimban valódi 
aristocratikus életet fogunk élni! - Vadászunk, fényes estélyeket adunk! A 
legkülönczebb tréfákat rögtönözzük! - Ah! a pénz nem elég, hogy valaki a társaság 
tagja lehessen! oda valódi érdemeket kell szerezni! - noha be kell vallanunk, hogy 
ezen érdemeket pénz nélkül létrehozni csaknem lehetetlen volna. - De én hálátlan! - 
Eszembe se jut az önök nemes áldozatkészségüket hasonlóval viszonoznom!« 
Érzékenykedett Rózsay. 
»Oh! ne fárassza magát! nem hála fejében teszünk.« 
»A gentlemannek kötelessége az áldozatkészség.« 
»Oh! uraim! - rebegte Rózsay - ne vegyék sértésnek. Nem volna bennem semmi a 
gentlemanból, ha hasonló kötelességeket nem éreznék. Önök bizonyosan nem zárják ki a 
gentleman-likeből azt, hogy kártyán vagy fogadásokon százezereket nyerjenek vagy 
veszitsenek?« 
»Au contrer! - párbajban megölni valakit, kártyán elnyerni minden vagyonát, ez mind 
lovagias és kifogástalan mulatság.« Szólt Frigyes. 
»Mihelyt valakinek teljes fölhatalmazása van ugyanazt tenni velem, mit nekem vele, az 
bármint üssön ki, nemes és lovagias.« Erősitette Viktor. 
»Nemde? - Nos, ezen elmélettől csak egy lépésnyire áll az, hogy ha nekem az ablakon 
belöknek százezer forintot, és én nem tudom, ki löki be? de azt tudom, hogy a ki 
belökte, nem tudja, hogy én hozzám lökte be: - hogy én ezt a pénzt nem fogom az 
ablakon kilökni, mert épen ugy a szerencsének köszönhetem, mint azt, ha a kártyán 
nyerek ugyanannyit.« 
»Ó! ezen elmélet ellen nem lehet kifogásunk.« 
»Ugye nem? és vajjon megsértem-e én az önök gentlemanségét, ha ablakaikat kinyitom 
ennek a szerencsének?« 
»Ó! semmiesetre sem!« 
»Önök vadásznak, agarásznak, kártyáznak, udvarolnak tovább, szokásaikban és 
életrendjükön mitsem változtatnak; egészen azok maradnak, a kik voltak - azzal az egy 
különbséggel, hogy mig most nagyon is kell tudniok: honnan kapják a pénzt, akkor ezt 
tudniok nem lesz szükséges!« 
»Ó! hisz ön valódi gentleman! beszéljen tovább.« 
»Sőt ezenkivül még bizonyos társadalmi ünnepeltetésekben is részesülnek, mert nevük 
minduntalan kinyomatik lapokban, társulati jelentésekben, mint ennek vagy annak a 
concessiónak tulajdonosai, ennek vagy annak a banknak elnökei, igazgatótanácsosai, a 
syndicatus tagjai stb. Nekem mindez egy szavamba kerül, - nos megsértettem 
önöket?« 
»Sőt ellenkezőleg! - mi barátok vagyunk! - Nem csalódtunk önben. - De egyet! - 
reméljük, hogy nem lesz szükséges zsidókkal fraternizálnunk?« 
»Ó! - ne féljenek! - a legdiszesebb főuri társaságot fogják ott találni.« 
»Tres bien!« 
»Kész vagyok megverekedni azzal, a ki önt nem tiszteli.« Hevült Viktor. 
»Valóban csak gratulálhatunk magunknak, hogy önt bevittük a kaszinóba.« 
»Sőt többet tettünk! nekünk nagy befolyásunk van a societásra. Tudja, mi hangadók 
vagyunk. A mit mi kimondunk, az ellen szólani annyi, mint kard vagy pisztoly elébe 
állani. S minő kardnak, minő pisztolynak! - Mi önt indigenálni fogjuk. - Ön futhat a 
mi lóversenyünkön, mi futtatunk az ön lóversenyén, s mindkét helyen elhagyjuk a 
világot egy lófejjel.« - Szólt Frigyes kaczagva. 
»Biztositjuk önt, hogy egy év mulva - ha ugy tesz, mint mi akarjuk - ön előtt a 
társaság minden köre nyitva áll.« 
»S én biztositom önöket, hogy - ha ugy tesznek, mint én javaslom, egy év mulva nem 
lesz semmi adósságuk.« 
És ezután a legszivélyesebb bucsut véve egymástól, a két fiatal arszlán, oly gyorsan 
mint jött, elrobogott. 
A mint a lépcsőn lementek, egymás szemébe néztek, mint az árgusok és fölkaczagtak. - 
Viktor igy szólt: 
»Én nem is értem, hogy miért nem vagyunk mi miniszterek!« 
Frigyes barátja vállára ütött, s igy vigasztalta meg: 
»Oh! ha a dolgok igy folynak tovább, még lehetünk azok!« 
Mikor Rózsay Félix a két gentleman távozása után magára maradt, tükörbe nézett és 
fölkaczagott. 
»Kaszinói tag! - A nemzeti kaszinó tagja, - a ki ihatik a »legnagyobb magyar« 
serlegéből. Nos, nem gyönyörüen haladunk-e? A kaszinó tekintélyeivel »te tu« lenni, 
hát van-e édesebb zene ennél? Berobogni a kaszinóba, s megbámultatni az utczai 
járókelőktől. Elmenni régi ismerőseink mellett, és nem ismerni rájuk. Megnézni őket, 
s nem látni meg. Ah! mindez oly magasztos! Valóban a gazdagság értéke csak ott 
kezdődik, a hol ily áruczikkeket lehet szerezni azzal. Mert mit érnek a milliók, ha 
hiányzik a jog a büszkeséghez? És mire lehettem én eddigelé büszke? Arra, hogy gazdag 
vagyok? Hisz a tömeg, mig vele egy sorban állok, megveti gazdagságomat, mert vagy azt 
mondja: csalásból nyertem, - vagy azt mondja: csalótól örököltem. Mert minden 
kereskedő csal, másként nem tudna nyerni. Ez az előitélet uralkodik az egész világon. 
Ah! undorodom ama körtől, mely magához hasonlónak tart. Nincs bennem több büszkeség 
mint másban; de érzem, hogy több büszkeségre szomjazom. És ki nem büszke 
Magyarországon, hol még a falusi paraszt is aristocrata? Ostoba kormány! - Mindent 
megadóztat, csak a büszkeséget nem. Pedig ha Magyarországon a büszkeségi adót 
behoznák, fogadom, nem lenne sem deficit, sem államadósság!« 
Igy fellengett Rózsay Félix, mint uj tagja a nemzeti kaszinónak; olyan érzéssel, 
mintha az eddigi hernyóból csak most bujt volna ki az uj pillangó. Aristocraticus 
rohamaitól szinte kipirult, s ha nagy testét lábai könnyebben birják, talán lejtett 
volna nehány tourt a persa szőnyegen. Hanem daczára annak, hogy Rózsay ép e perczben 
kezdte élvezni aristocraticus átalakulásának büszke ihletét, mégis ez nem zárta ki 
azt, hogy a következő órában börzeágenseit és bizalmas alkuszait fogadja, s velük a 
börze diplomatia és stratégia manőverei fölött tanácsot üljön, s ujabb utasitásokkal 
lássa el őket. 
Csakhogy ezek az ágensek és alkuszok parancs szerint nem a fő, hanem csak a hátulsó 
kapun juthattak be a palotába, s csak a cseléd-lépcsőkön volt szabad följárniok. 
Pedig voltak köztük különféle alakok, s akadt köztük olyan elegáns figura is, hogy 
bátran beválhatott volna a grand hôtelbe főpinczérnek. Az ily figurák, rendszerint 
nappal a kétes hirü vállalatok ágensei, este pedig a kétes hirü hölgyek lovagjai. 
Kémszemlékre alkalmasak, de végrehajtásra nem megbizhatók. Legtöbbet érnek az ilyen 
ágensek közt a kopott, rendetlen külsejüek, a kik örökké kurzusokat számitanak, és a 
börze szivverését auscultálják. Ilyen is volt köztük egy. A Salamon zsidó, a kit 
Rózsay folyvást elcsapatással fenyegetett, mert a hova ment, vöröshagyma szagot vitt, 
és nem lehetett rábirni, hogy illatszert öntsön magára. Gyülölte a keresztényt, és 
Rózsayban folyvást a zsidó sarjadékot látta, s nem hitte róla, hogy a zsidó jelleget 
lemoshassa róla a keresztviz. A ki egyszer zsidó volt, az marad örökre. Ez volt hite 
s meggyőződése. És valahányszor keresztény üzért csöngettek ki a börzén, kaczagott, 
mint egy hyéna. Viszont azonban valahányszor valami uj bankhoz keresztényeket dugtak 
be igazgatótanácsosoknak, olyankor csaknem sirt fájdalmában, s átkozta az 
emancipatiót, mert ebben a zsidók végromlását látta. »Most már a keresztények is 
gazdagodnak a mi eszünkkel!« kiálta torzult arczczal: »Oh! mennyi pénzbe kerül nekünk 
ez az emancipatió! Mennyivel jobb volt a régi állapot. Akkor gunyoltak, üldöztek, 
kizártak bennünket; szégyeltek együtt geseftelni velünk és csak a mienk volt a 
haszon. Most pedig tönkre megyünk, mert immár nem szégyen zsidónak lenni sem nekünk, 
sem másnak. Átok az emancipatióra! Vegyétek el minden jogainkat és adjátok vissza a 
kényszert, a szenvedést és a gyalázatot!« - Ez volt Salamon zsidónak állandó 
keserve. 
Rózsay utálta ezt a companiát, de nem szabadulhatott tőlük, mert ezek voltak a 
kerekek, melyeken millióinak nagy része forgott. S ezenkivül is talán sokkal jobban 
ismerte ő a magyar aristocratiát, hogysem akkor, mikor ő is aristocrata akart lenni, 
szükségesnek érezte volna kiirtani szivéből a pénzvágyat és a kapzsiságot. Mert hisz, 
ha talán másutt nem, de Magyarországon ez még nagyon is összeférhet az 
aristocratiával. Rózsay tehát, akárhogyan el is volt telve büszke álmaival, mégis 
naponkint fogadta az ő börze-legényeit, a kiknél jellemre nézve bizony nem sokkal 
jobbak voltak azok az országgyülési képviselők sem, a kik Rózsayval szintén állandó 
viszonyban álltak, és hüségesen referáltak neki minden pénzügyi titkot, a mit 
kormánykörökben elhullattak. 
Képviselők és ezek a börzelegények képezik együttvéve azt az apparátust, mely 
mindenkor mozgásba jő, valahányszor concessiókról vagy államgarantiákról van szó. S 
az oly fajta emberek, mint Rózsay, azok szoktak ez apparátusnak gépmesterei lenni. Ez 
az oka annak, hogy ők legjobban undorodnak ama körtől, mely őket magához hasonlónak 
tartja; s hogy a legnagyobb áldozatok árán keresik az olyan kört, melyhez tartozni 
magasabb qualificátió, s mely által elfogadtatni: rang és kitüntetés! 
Ezeknek a börzelegényeknek egyike, ugyanazon a napon, melyen Rózsay megtudta, hogy 
kaszinói tagnak választották meg, azzal az érdekes ujsággal kedveskedett a magasra 
törő milliomosnak, hogy egy uj fényes üzletre nyilik kilátás! - Egy eladósodott és 
tönkrejutás szélén álló, bár roppant vagyonu özvegy grófné anyagi körülményeit 
kellene rendezni, a miből kettős haszon néz ki. Egyik az, hogy ez által egy lépéssel 
közelebb lehet jutni a magas aristocratiához, a másik pedig az, hogy olcsó pénzen 
lehet jutni nagy birtokokhoz. Rózsay Félix erre az uj hirre csaknem megölelte a 
ravaszul pislogó börzelegényt, de erőt vett felindulásán, és tettetett közönynyel (a 
mi közös szokása minden üzérnek, mikor becsmérli azt a mit minden áron meg akar 
szerezni,) s vontatott hangon kérdé: »nos és ki az a szerencsétlen özvegy grófnő?« - 
Mire a ravaszul pislogó börze-legény, egy kissé tünődve a fölött, hogy vajjon 
kimondja-e a kérdett nevet, mielőtt az ajánlatért őt megillető tiszteletdij kérdése 
nincs tisztába hozva, - kelletlen hangon igy felelt: »gróf Szentkláray Adél.« És 
arczán látszott, hogy nyomban megbánta azt, hogy ily könnyelmüen és a haszonnak 
minden biztositéka nélkül elárulta titkát. 
Rózsay vállat vont, s gőgösen elbocsátá magától börze-legényeit, minekutánna kiadta 
nekik a parancsot, hogy mily részvényeket vásároljanak össze s minőket adjanak el. 
Aztán pedig lázas sietséggel rohant iróasztalához, s egy névjegyre irónnal e szavakat 
irta: »látogasson meg minél előbb.« E névjegyet boritékba zárta, s a boritékra e 
nevet irta: »gróf Alszeghy Frigyes ő méltóságának.« 
A levél rögtön elment, - s Alszeghy gróf egy óra mulva ismét megjelent Rózsaynál. 
A mint Alszeghy megérkezett, s helyet foglaltak, Rózsay oly hizelgő alázattal, mely 
becsületére vált volna III. Richárdnak, igy kezdett szónokolni: 
»Ön, gróf ur, előbb oly nagy szivességet tett velem, mely egész életemre szól. 
Bocsássa meg, hogy magamhoz kérettem, s nem én siettem e tárgyban méltóságod 
tiszteletére. De az ügy természete olyan, hogy azt legczélszerübben itt végezhetjük 
el. Ha jobban meg fog ismerni, tapasztalni fogja, hogy jellememnek egyik erős oszlopa 
a hála. Ezuttal is hálás akarok lenni, noha érzem, hogy ez csak parányi része lesz 
ama hálának, melylyel a gróf urnak adósa vagyok.« 
Frigyes gróf nagy szemeket meresztett a merész hangon áradozó Rózsayra, s ez a bántó 
gondolat fordult meg agyában: »Csak nem akar tán ez az ember engem kifizetni, a miért 
besegitettem a kaszinóba?« És erre olyan arczczal, mely előre tiltakozott minden 
eféle szándék megvalósitása ellen, némán várta, hogy Rózsay rátérjen a dologra. 
Rózsay pedig igy folytatta tovább: 
»Nemde önnek cousineja gróf Szentkláray Adél?« 
»Az. - Ő született Táray grófnő, s anyám is az volt. - Adél anyja, s az én anyám édes 
testvérek voltak.« 
»Épp az előbb értesültem arról, a mi talán ön előtt sem lesz titok gróf ur, hogy 
cousineja nem a legrendezettebb anyagi körülmények közé jutott, s daczára nagy 
birtokainak, közel áll az anyagi romláshoz.« 
Frigyes elpirult e szavakra, és ajkába harapott. Honnan veszi ez az ember a 
bátorságot ahhoz, hogy családi ügyekbe avatkozzék? De nem tiltakozhatott ellene, mert 
eszébe jutott, hogy ő volt az, ki ezt az embert besegitette a kaszinóba, s az most 
mint uj kaszinói tag beszélt vele, nem pedig, mint a régi zsidó. Türt és várt tehát 
tovább. 
Rózsay elég jó psycholog volt, hogy a Frigyes arczán átvonuló kellemetlen érzést 
megfigyelje, s nem is késett azonnal igy egésziteni ki mondókáját: 
»Még tegnap nem mertem volna igy szólani önhöz gróf ur, de ma azt hiszem nem sértem 
meg önt azzal, ha cousinejának anyagi ügyeit rendezni fölajánlom minden befolyásomat 
és tehetségemet.« 
Frigyes gunyosan mosolygott, s jobb kezével olyan mozdulatot tett, mintha egy 
tolakodó legyet akart volna elüzni magától. Aztán igy kiáltott: 
»Nem rendezi azt többé maga Dárius király sem!« 
Rózsay alig tudta elrejteni örömét e szavak hallatára. De mivel szerepéhez épen nem 
tartozott az, hogy örömöt mutasson, megmaradt a hálás önfeláldozás hizelgő tónusában, 
s diplomatikus hangnyomatékkal jegyezte meg: 
»Rendezni mindent lehet.« 
»Igaza van, lehet rendezni még a temetést is. De mi haszna van egy jól rendezett 
temetésből annak, a kit eltemetnek?« 
Azzal idegesen fölugrott, kezét nyujtá Rózsaynak, s távozni akart. Miközben igy 
bucsuzott: 
»Köszönöm jó akaratát, - és ha ön nekem kinál szivességeket, én azokat elfogadom 
mindaddig, mig én is tehetek önnek önre nézve hasonló értékü szivességeket. De ha ön 
az én kedvemért cousineomnak kinál szivességeket, ezt én - mert nagyon jól ismerem 
cousineom anyagi körülményeit, - el nem fogadhatom.« 
»Ön engem félreértett gróf ur! - lelkendezett Rózsay, s erősen megragadta Frigyes 
kezét. - Én nem azt mondtam, hogy ajándékozni akarom befolyásomat és tehetségeimet a 
grófné anyagi viszonyainak rendezésére. Értem és föl tudom fogni, hogy ön ekkora 
nagylelküséget én tőlem nem fogadhatna el. De önök - bocsássa meg őszinteségemet, - 
nem ismerik az anyagi viszonyok rendezésének természetét és sajátságait, mert önök 
rendszerint már csak akkor gondolnak anyagi viszonyaik rendezésére, mikor már minden 
el van veszve, s mikor ezt önök megtudják, mielőtt megválnának az ősi uradalmaktól, 
még egyszer bejárják a kastélyt, megsimogatják paripáikat, megdicsérik cselédeiket, 
aztán pedig leszakitanak egy rózsát, a gomblyukba tüzik, és adjő! - mindennek bucsut 
mondanak. - Igy persze csakugyan nem lehet rendezni mást, csak temetést. De mi e 
tekintetben egészen másként gondolkozunk. Mi nagyon jól tudjuk, hogy valahányszor egy 
nagyur ugy tönkre megy, hogy egy garasa sem marad, mindannyiszor ebből a tönkre 
jutásból - a mellett, hogy minden hitelező megkapja a maga pénzét, - két-három ember 
rendszerint meggazdagszik. Ez mindig igy van. No már most nem világos és nem 
természetes-e az; hogy ha a grófné esetleges tönkrejutásából valakinek okvetetlenül 
meg kell gazdagodnia, hát miért legyen ez egy más valaki? miért ne legyen ez maga a 
grófné?« 
Frigyes gróf elnevette magát ezen okoskodásra s belátta, hogy Rózsaynak sok 
tekintetben igaza lehet. Da csakhamar ujra elkomorodott. 
»Barátom! - szólt azután Frigyes, szemeit maga elé szögezve, - ön derék ember, okos 
ember és cousineom anyagi körülményein egy időre segithet is; de higyje meg, hogy 
ezzel ő rajta még sem segit. Mert akármilyen büvész is ön, azt ki nem viheti, hogy 
cousineomnak annyi vagyona maradjon, mint a mennyi volt. És ha ő annyi vagyonnal is 
tönkre ment, ugyan kérem, mondja meg nekem, hogyan existálhasson majd annyival, a 
mennyit esetleg ön megmenthet neki?« 
»De hátha semmije sem marad?« 
»Akkor legalább tudja, hogy semmije sincs. És vagy zárdába vonul, vagy egyebet tesz. 
De akármit tesz is, annyi bizonyos, hogy megszünik létezni a társaságra nézve. És ez 
megoldás. Mig ellenben az, hogy maradjon is valamije, és mégis kénytelen legyen 
visszavonulni minden előbbi szokásától - ez élőhalál és nem megoldás.« 
Rózsay elmélyedt, mintha számitásokat tett volna, s aztán hirtelen igy szólt: 
»Mennyi jövedelemre van szüksége a grófnénak, hogy ugy éljen, a mint élni 
szokott?« 
»Ő bizony elkölt évenkint néhány százezer forintot.« 
Rózsay megint elmélyedt és tovább számolt. Kiszámitotta, hogy ha ő jelenlegi tőkéivel 
és birtokaival egyszerre minden üzlettől visszavonulna, akkor ő fel tudná fokozni évi 
jövedelmét nettó egy millióig. Eközben szórakozottan oda vetette e kérdést: »Például 
négy öt százezer forintot?« 
Frigyes megint fölkaczagott. »Négy öt százezer forintot? - Hiszen ennyiből még talán 
félre is tehetne. De hagyjuk el e tárgyat. Isten önnel. Azért mi jó barátok 
maradhatunk. S a versenyfutásokat el ne felejtse. Önnek nyernie kell a lóversenyeken, 
mert különben a kaszinói választás nem lesz igazolva.« 
Rózsay azonban ujra megragadta a Frigyes kezét, s megint az előbbi hizelgő hangon 
szólt hozzá: »Hát legalább azt tegye meg gróf ur, hogy emlitse föl ajánlatomat a 
grófné előtt.« 
»Ezt megtehetem. Miért ne tenném meg? Az ő dolga azután, hogy mit tesz vele.« 
»Tehát megteszi?« 
»Meg.« 
»S talán ma még?« 
»Ha akarja rögtön.« 
»Kérem! esedezem!« s eközben Rózsay oly könyörgő arczot vágott, mintha e kérdés 
teljesitésétől függne egész élet boldogsága. 
Frigyes bámulva nézte s nem tudta megérteni, hogy mi érdeke lehet Rózsaynak abban, 
hogy vállalkozzék a Danaidák hordójának teletöltésére? 
Az persze Frigyesnek eszébe sem jutott, hogy Szentkláray Adélnak egy eladó leánya is 
van: Clarisse. - Rózsaynak pedig sokkal több esze volt, hogy sem Frigyes grófot ő 
figyelmeztesse erre. 
Mikor Frigyes gróf Rózsaytól eltávozott, egy darabig tünődve és halkan fütyörészve 
ődöngött az utczán; s bárha megigérte volt Rózsaynak, hogy rögtön Adélhoz siet, 
valami megmagyarázhatlan érzés visszatartotta ettől. Érezte, hogy Rózsaynak kell 
valami czéljának lenni a dologban, de nem tudta kitalálni. S ez a tünődés ugy 
elfoglalta, hogy minden boltkirakat előtt megállott, nézegetett mindent s 
valószinüleg nem maradt emlékében semmi azokból, a miket látott. Végre mégis 
megérkezett Szentkláray Adélhoz s már akkor tisztában volt azzal, hogy bármi legyen 
is a Rózsay titkos czélja, ő nem töri a fejét rajta. Ha Rózsay csak hiuságát akarja 
kielégiteni azzal, hogy egy előkelő grófnénak tesz szolgálatokat, tegye meg. Ha pedig 
elvesztette az eszét és nagylelküségében valami bolondot akar elkövetni, hát ezt is 
tegye meg. Sőt ha netalán udvarolni akarna Adél grófnénak s föl akarná áldozni 
millióit, hát ő még azt se bánja. 
Gróf Szentklárayné, éppen akkor, mikor Frigyes hozzá érkezett, a legnagyobb 
izgatottságban volt. Azt sem vette észre, hogy a toiletteidő már elmult, és ő még 
most sem esett tul a »grand toilette«-en. A grófnénak - mint már évek óta rendesen - 
ezuttal is nagyobb pénzösszegre lett volna szüksége, és pedig »mulhatatlanul,« s 
ügynökei nem voltak képesek pénzt keriteni neki. Jártak fühöz-fához, utaztak, 
sürgönyöztek, alkudoztak; a solid bankokhoz már közeledni se mertek, s utóbb már az 
uzsorások hajlékait is fölkeresték. De mind hiába! - A mulhatatlanul szükséges 
pénzösszeget (mindössze csak ötven ezer forintot!) nem tudták előteremteni. A grófné 
ideges volt, s mint minden perczben ismételni szokta, közel állt az őrüléshez. Ez az 
első eset, hogy nem kaphatta meg azt a pénzt, a mire »mulhatatlanul« szüksége volt. 
És ez az eset ugy hatott rá mintha először akadt volna oly férfira, ki az adott 
légyottról elmarad. Ilyenkor az asszony először érzi, hogy nem fiatal többé, - s a 
melyik nő ezt ily körülmények közt érzi meg, arra ez nagyobb méreg a viperacsipésnél. 
És ha Adél grófné azt, hogy nincs hitele többé, épen olybá vette, mintha arra 
ébredne, hogy nem fiatal többé, - (pedig a bájos özvegyeknél néha a gazdagsággal 
együtt a fiatalság is el szokott röpülni!) nem természetes-e, hogy rendkivül izgatott 
volt, és mint mondani szokta, közel állt az őrüléshez? 
Valóban! az édes és gondtalan gyermekkor óta ugy nevelkedni fel, hogy minden, a mit a 
szem s száj megkiván, övé lehet, mert hisz az életben mindennek az ára: pénz! - ugy 
nevelkedni föl, hogy pénz mindenre van, és mert pénz mindenre van, nem érezni soha a 
pénznek sem szükségét, sem becsét; ugy nevelkedni fel, hogy minden csak azért van a 
világon, hogy a kedves szép Adélnak örömet szerezzen, és hogy mindenütt, a hol van, ő 
legyen az első; ugy nevelkedni fel, hogy örömet és mulatságot okozzon neki a mások 
irigysége is, hogy kaczagni tudjon a versenyen legyőzöttek fájdalmai fölött; és 
később is sohasem érezni azt, hogy ez a nevelés nem a legjobb, nem a legtökéletesebb, 
sőt az élet és szerencse későbbi kegyeivel még inkább kiegésziteni azt; hitvessé 
lenni teljes szabadsággal, anyává lenni teljes gyermetegséggel, és aztán özvegygyé 
lenni teljes szépséggel és fiatalsággal, - és mindezek mellett gazdagnak lenni, s 
örökké csak rózsák illata, csalogányok dala közt röpdösni, mint a pillangó pünkösd 
havában; tündökölni a társaságban, és táncz közt rongyokká tépetni ama csipkéket, 
melyeknek minden méterje ezereket ér; egyetlen soiréra elkölteni annyit, a mennyivel 
egész árvaházakat lehetne megalapitani; tartani annyi cselédet, a mennyivel egy várat 
meglehetne védeni az ellenségtől, és annyi paripát, a mennyivel az egész kaszinó 
ifjusága rókavadászatra mehetne; és aztán elszökni az idő elől, mindig utazni, hogy 
az idő, ha arczára akarja nyomni bélyegét, sehol se találhassa meg; elmenni a tél 
hidege elől melegebb hazába, mint a vándor madár, - és elröpülni a nyár heve elől a 
havasok aljára; minden idényben három-négy fürdőt látogatni, és farsangkor ott lenni 
minden elite bálon; igy nevelkedni, igy fejlődni ki, igy látva nőni azt a kit ő 
szült, s kinek később nemcsak anyja, hanem testvére is lett, (mert hogy ő legyen az 
anyja, ezt az udvarias férfiak rendszerint nem hiszik el,) és kit anyai és testvéri 
szeretettel épen ugy akar nevelni, épen ugy akar boldoggá tenni, mint őt nevelték, őt 
boldogitották, gondtalannak, büszkének és előkelőnek: - és ime egyszerre csak arra 
ébredni fel, hogy ez a kábitó, bűvös, tündöklő világ, mely ledönthetetlen oszlopokon 
látszott nyugodni, csak gyönge pókhálókon kezd lógni, és minden perczben az ő és 
gyermeke fejére szakadhat; egyszerre csak arra ébredni fel, hogy ebből az édes 
levegőből kezd kiveszni az éleny, s mely mindent teremtett és fentartott, s mely 
nélkül nem maradhat fenn semmi: pénz nincsen! arra ébredni, hogy nem csak pénz nincs, 
de hitel sincs, és az emberek kezdenek elfordulni attól, kinek egyetlen kézvonásáért 
még tegnap ezereket szórtak lábai elé; arra ébredni, hogy az örökké kedves és 
mosolygó férfiak kezdenek gunyosan közönyösek lenni, hogy a hajlongó ékszerészek, és 
végtelen udvarias fürdőtulajdonosok, hidegen billentik meg kalapjaikat, arra ébredni, 
hogy minden csak álom volt, és csak a szánakozás, a gunykaczaj és a szegénység a 
valóság! - ah! hát nem természetes-e, hogy az ilyen percz nagyon izgatottá teheti az 
embert, és a ki ily perczeket él át, az valóban - akár mondja akár nem, - közel 
állhat az őrüléshez. 
Pénz! pénz! - oh! nem te vagy foszladozó papir, avagy sárga ércz, a ki az élet és 
emberiség istensége vagy! nem téged szeretünk, nem téged imádunk, hanem imádjuk a 
kéjeket, örömöket, függetlenséget, szabadságot, imádjuk a szárnyakat, melyek a 
földről kiemelnek, és mindenhatóvá tesznek mindenütt, a hol akarjuk! imádjuk 
szokásainkat, melyek - bár rabjai vagyunk, - rabszolgaként szolgálják képzeletünket, 
imádjuk a varázst, a mámort, az istenitett valóságot, melyhez mintául csak Olymp 
istenei állnak! - mindezt imádjuk, és mindehhez csak te segithetsz foszladozó papir, 
sárga ércz. Te vagy az egyedüli hatalom a földön, te vagy az emberek bálványa, pénz! 
- Római jellemek kopjatok el! Lángelmék haljatok éhen! szende erények tünjetek el! - 
Ti ellenségei vagytok a pénznek, - de a pénz hatalmasabb mint ti, és eltipor 
titeket! 
Mikor gróf Alszeghy Frigyes Adélhoz érkezett s meglátta az előszobában a kelletlen 
ábrázatu gyanus alakot, kiváncsian lépett be Adél szobájába, hogy fölvilágositást 
kérjen. De kiváncsisága meghökkenéssé vált, mikor Adél, ki önmagából kikelve, 
izgatottságtól kimerülve ült persa kerevetén, észre sem vette a belépőt, s szemeit 
csak merőn maga elé szögezte, mintha elvesztette volna eszméletét. 
»Mi történt?« kérdé Frigyes tompa hangon, és mielőtt választ nyert volna, kezdte 
érteni a kint álló gyanus alakok kelletlen és kimerült ábrázatát. 
Adél nem felelt s szemeit merőn szögezte egy pontra, mialatt kis kezei görcsösen 
szorultak ököllé. Frigyes ujra szólt: »Adél, térj magadhoz, ha valaki meglát, azt 
hiszi komédiát játszol.« 
»Nem akarom, hogy valaki lásson!« hörögte Adél. »De te jó hogy itt vagy. Elvesztünk. 
Nincs pénz! - nem tudok pénzt kapni sehol. Azt hiszem végkép tönkre mentem.« 
»Te csak most hiszed ezt?« dörmögé Frigyes. »Én már régen tudom. De te nem hallgattál 
soha senkire. S nincs többé mentség?« 
»Mit tudom én? - Én csak azt tudom, hogy nem kapok pénzt. És ezért őrültté tesz a 
szégyen!« 
Frigyes fölkaczagott. 
»Te szégyelled azt, hogy pénzt nem kapsz? Pedig lásd, ez nem szégyen, legfölebb 
borzasztóan kellemetlen dolog. De hallgass rám. Azt hiszem, éppen jókor jöttem, ámbár 
sejtelmem sem volt arról, a mi itt történt, és nem is kérdezem. Rózsay Félix nagy 
kedvet érez rendezni a te anyagi viszonyaidat, s arra kért, hogy jelentsem meg ezt 
neked.« 
Ah! milyet változott egyszerre Adél grófné a ki pedig még tegnap a Rózsay Félix nevét 
(mivel sem báró nem volt, sem gróf,) nem is hallotta volna meg. Lám, bizonyos 
pillanatokban mily bámulatos gyorsasággal hóditanak a democraticus ösztönök, s mily 
heves keringésbe jön a kékvér, egy közönséges név hallatára. 
»Ki ez a Rózsay?« kérdé mohón Adél, s az előkelő, büszke közönynek, mely még az 
istenhez is csak leereszkedőleg tud imádkozni, nyoma sem volt. 
»Én bizony nem tudok róla egyebet mondani, mint azt, hogy milliomos. Vagy pardon! - 
tegnap óta kaszinói tag is. Én és Viktor vittük he, mert egy ilyen pénzes zsák a 
kaszinóra is ráfér. Tisztán nemzetgazdasági intentiókból tettük, a mi a nagy 
Széchenyinek is a szeme előtt lebegett.« 
»Milliomos? és talán több milliója van?« 
»Van hát! Beavatott emberek 15-20 millióra becsülik.« 
»Borzasztó! - Hát mért nem jött el ő maga, mért küldött téged?« 
Frigyes bámulva nézte Adélt, s nem ismert cousinejára. Hisz e nő, aki gőgösebb volt 
mint egy királyné, képes volna csupa barátságból összeölelkezni Rózsayval! 
»Ha akarod, ő maga is eljő.« Válaszolta Frigyes, s szükségesnek látta hozzá tenni: 
»Ha el akarod hivatni, küldd el érte inasodat.« 
»De Frigyes! - kiáltá Adél megütődve, - inast küldeni egy milliomoshoz! - Te magad 
menj el! Rögtön menj, hogy jőjjön azonnal.« 
»Azt nem teszem! - szólt Frigyes hidegen. Ma legalább nem teszem meg. Te nagyon fel 
vagy indulva. Előbb aludjál egyet. Hivasd el Rózsayt, de csak holnap. A mohóság 
megalázó lenne. Nem szabad elárulnunk, hogy nekünk szerencse, ha eljön, - de azt kell 
vele éreztetni, hogy ez ő rá nézve szerencse. Biztositlak, hogy Rózsay nagyobb 
grátiának veszi, ha holnap hivatod, mint ha ma hivatnád. Hallgass rám, és végy erőd 
magadon.« 
»Köszönöm! Köszönöm Frigyes! - szót fogadok neked. Ah! mily véghetetlen jót tettél 
velem!« 
S másnap Rózsay Félix illatos levelet kapott, melyben gróf Szentkláray Adél, előkelő 
udvariassággal kéreti őt magához. 
Rózsay Félix az illatos levél hatása alatt annyira nem tudta magába zárni örömét, 
hogy közlékenynyé lett még komornyika előtt is. Habár néha eszébe villant az is, hogy 
vajjon nem tulságos drágán kell-e majd ezt az örömet megfizetni? De e gondolatnál 
hamar megvigasztalódott. Egy sikerült hausse speculatio, vagy egy baisse contremine a 
börzén, ki fog egyenliteni mindent. És különben is el volt tökélve egy garast sem 
áldozni a grófné szép szemeiért, ha csak reménye nem lehet, hogy a grófné unokái 
egyszersmind a Rózsay Félix unokái is leendenek. És midőn a főuri etiquettenek minden 
szabályait a kis ujjában hordó komornyik utasitásai és segédkezése mellett Rózsay 
Félix már teljesen fel volt készülve, hogy gróf Szentkláray Adél szalonjában 
megjelenjen, akkor állt tetőpontján Rózsay kettős minősége. Kivül prefect gentleman 
volt, s belül egészen zsidó. 
És megjelent. A mint batárja megállt a palota lépcsőháza előtt, harsány csengetés 
szólitotta egybe az egyenruhás cselédséget. Ugy bujt elé a sok libéria, mint a gomba. 
Egyik a batárajtót szakitotta fel, a másik a kocsiból emelte ki, a harmadik szaladt 
előtte, (arczczal mindig Rózsay felé fordulva) a vastag szőnyegekkel bevont 
lépcsőzeten, a negyedik felszakitotta előtte a nagy tölgyfa ajtókat, az ötödik 
kirohant a grófné salonjából, s jelenté, hogy szabad a belépés, mert már be van 
jelentve. 
Mindez oly tündéri gyorsasággal és oly müvészi fegyelmezettséggel volt elrendezve, 
hogy Rózsay Félix egészen el volt kábulva az elragadtatástól, mikor a kápráztató 
salonba lépett, és a grófnét maga előtt látta. E pillanatban, daczára számos 
millióinak, teljesen elvesztette gazdag voltának öntudatát, s azt érezte, mintha 
milliói mind kevesek lennének arra, hogy megfizethesse a váltságdijat, a miért a 
büszke, mindenben kiváltságos világban polgárjogot nyerhet. És ha Adél grófné e 
pillanatban nem lett volna rászorulva Rózsayra, és meg lett volna ösztönének az a 
nyugodtsága, mely biztosan érzi, hogy mennyire van, vagy mennyire nincs fölénye mások 
fölött: akkor Adél grófné, belátva e pillanatban a Rózsay lelkébe, ugy játszhatott 
volna vele, mint a macska az egérrel. De Adél grófnénak e pillanatban ép ugy nem volt 
meg a nyugodtsága, a mint hogy ez Rózsayból is teljesen hiányzott; s Adél grófnét 
épen ugy elfogulttá tette az, hogy most egy milliomos lép az ő salonjába, (mely a 
milliomos segélye nélkül már talán holnap nem az övé lesz,) mint a milyen elfogulttá 
tette a milliomost az, hogy olyan előkelő világnak küszöbét lépte át, melyről eddig 
csak álmodozott, de melyet a valóságban igy még soha sem látott. 
De bárha az első pillanatban Rózsay Félix sokkal kevésbé tudott uralkodni a maga 
elfogultságán, mint Adél grófné, mégis a Rózsay elfogultsága csak addig tartott, mig 
a finom üdvözletek és a sok udvarias bókok után rátértek a találkozás tulajdonképeni 
czéljára, az anyagi ügyek rendezésére, melynek lényege a pénz. 
Ez éppen olyan volt Rózsaynak, mint Anteusnak a föld. Ha ezzel érintkezhetett, mindig 
ő lett az erősebb. És valóban nem csak Herkules ölte meg Anteust aképen, hogy 
fölemelvén őt a magasba, a levegőben fojtotta meg: hanem sok szerencsés és hatalmas 
parvenu is akként vész el, hogy elhagyva a talajt, mely szülte s mely erőt adott 
neki, magasra hág, s a magasban ful meg. Most azonban Rózsaynál nem ez volt az eset. 
Most nem ő hagyta el az erősitő talajt, melynek neve: pénz, - hanem a büszke grófné 
szállott le hozzá. És ha Rózsay a szigoru elvek embere lett volna, és nem a hiuság és 
rangkór ördögei mételyezték volna meg agyvelejét, ugy ő máris lelkéből kaczagott 
volna ama csuf vásár felett, mely itt kezdetét vette, s melyben egy részről drága 
áron kináltatnak az aristocratikus modornak finomságai, melyek pedig csak addig 
drágák, mig nem eladók, - s másrészt a társadalom főhatalma a pénz, a balga indián 
szerepére vállalkozik, és silány tükör-darabokért (csakhogy saját magát láthassa 
azokban) gyémántot és aranyat szór. 
Adél grófné, bárha már eladó leánya volt, oly művészi gyermetegséggel adta elő 
vagyoni helyzetét, mintha valami kiskoru árva lenne, és összes vagyonát hűtlen 
gyámjai kezelték volna el. Szinte megható volt hallgatni előadását, s a hallgatónak 
eszébe sem juthatott az anyagi romlásért magát a grófnét okozni. Hisz ő mindenben 
ártatlan, és ő nem oka semminek. Ő egy véd és támasz nélkül álló szegény özvegy volt, 
a kinek nem voltak sem okos tanácsadói (ábrándosan bizalmas pillantások Rózsay felé,) 
sem élettapasztalásai. (Uj édes pillantások Rózsay felé.) Testvérbátyja, gróf Táray, 
(egy gőgös és szivtelen főur, a kinek neje halálos ellensége Adél grófnénak, és 
életczélját keresi abban, hogy sógornőjét megalázva lássa,) nem tesz érte semmit. 
Pedig Táraynak nincs gyermeke, talán nem is lesz, és e mellett egyike leggazdagabb és 
legrendezettebb mágnásainknak. Természetes, hogy ily viszonyok közt egy véd és támasz 
nélkül álló szegény özvegy, a kit mindenki szabad prédának tekint, (uj édes és 
bizalmas pillantások Rózsay felé) nem tarthatja fenn az egyensulyt, s mint gyönge 
virágnak, mely nincs erős támaszhoz kötve, el kell hajolnia. Ha ő csak egyedül állana 
a világon, akkor őt mindez nem busitná. Ha bekövetkeznék a rettegett csapás, zárdába 
vonulna, és istenhez imádkozna, virágokat öntözve várná a szelid halált. De ő nem 
egyedül áll, neki leánya van, a ki az életnek csak most kezd örülni, és a ki az 
életből még nem élvezett semmit. Neki leánya van, a ki talán nem tudna lemondani 
arról a kényelemről, melyhez eddigelé szokott. Ah! és most e gyermek bünhődjék 
ártatlanul? és szenvedései közt talán eszébe jusson anyját okolni azok miatt? E 
gondolat kétségbe ejtő, és nincs szerető jó anya, ki ezt a gondolatot el tudná 
viselni. 
Az anyai szeretetnek e megható nyilatkozata ugy hatott Rózsayra, hogy rögtön 
felébreszté ő benne is a szerető jó apát. Azonnal fölemlité, hogy neki is van egy fia 
(»egyetlen fiu!«) a kit ő oly gonddal és oly módszerrel nevelt, hogy a legmagasabb 
köröknek disze lehessen. A fiu szép, a fiu okos, és a mi fő, rendkivül gazdag. Nincs 
fiatal mágnás, a kire oly nagy örökség nézne, mint az ő fiára. De mit érnek a 
milliók, ha talán nem akadna oly nő, a kit fia büszkén nevezhetne nejének? És ez a 
gondolat az, mely a jó apa lelkét néha aggodalmakkal tölti el. Mert inkább veszszen 
ki a család, inkább szálljon gyülölt rokonok kezére az óriási vagyon, mintsem fia oly 
nőt vegyen el, a ki nem a főrangu világ leánya. Ezt Rózsay Félix oly erősen 
hangsulyozta, hogy Adél grófné (tekintve a nagy barátságot és bizalmat, mely köztük 
nehány óra óta kifejlődött,) kénytelennek érezte magát arra, hogy élénken helyeselje 
a Rózsay Félix felfogását, s annál is inkább, mert e pillanatban Adél grófné sem 
találta önmagára nézve megalázónak azt a gondolatot, hogy e dusgazdag egyetlen fiu 
neje esetleg az ő leánya legyen. De ezt a gondolatát a legcsekélyebb jellel sem 
árulta el. 
Az anyai és apai szeretetnek ily bizalmasan nyilvánitott bizonyságai után, mintegy 
kikerülhetetlen logikai rendben, rátért a társalgás a születési és a 
pénz-aristocratiára és Rózsay (Adél grófné helyeslése mellett) azon erős 
meggyőződését fejezte ki, hogy ez a két aristocratia a társadalom törvényei szerint 
egymásra van utalva, s annak előbb-utóbb teljesen össze kell olvadnia. Mert a 
születési aristocratiának ma már nincsenek elvei, csak szokásai. Az elveket rég 
ledöntette az idő. A születési aristocratiát ma már csak szokásai tartják fenn, és e 
szokások mindig drágábbak és költségesebbeké lesznek a nagy tömeg versenye által. 
Ezért van a születési aristocratia ráutalva a pénz-arisocratiára, és azért e két 
aristocratia közti házasság korántsem nevezhető mesalliancenak. 
Miután az önzetlen és önfeláldozó anyai és apai szeretet gyöngéd érzelmeit ekként 
kitárták egymás előtt, végül - mint egészen mellékes dologra - rátértek az anyagi 
ügyek rendezésére. Rózsay, - hogy a részletek felőli informatiókkal ne untassa a 
grófnőt, - csak teljes bizalmat kért és általános fölhatalmazást. A grófné ezt szóval 
és irásban a legnagyobb készséggel kiállitotta. Rózsay Félix udvariasan meghajtotta 
magát, és a bizalom jogánál fogva, bátor volt a legszivélyesebb nyájassággal 
megkérdezni a grófnét, hogy nincs-e e pillanatban valami csekély összegre szüksége? - 
Adél grófnéra kellemes és kinos is volt e kérdés. Kellemes volt hallani, de kinos 
volt rá válaszolni. Végre mégis rászánta magát, és azzal átlépte a Rubicont. »Csak 50 
ezer forintra volna szükségem, de önt nem akarom terhelni ezzel.« - »Boldognak fogom 
érezni magamat, ha szolgálhatok vele!« Szólt Rózsay hizelegve, és leolvasott a grófné 
asztalára 50 darab ezrest. Adél grófné elismervényt akart irni, de Rózsay 
tiltakozott. »Elismervény mi köztünk?« kérdé, s udvarias neheztelést szinlelt. A 
grófné bocsánatot kért, s egészen el volt bájolva Rózsay gentleman volta által. 
Ugy váltak el, mintha nem is uj ismerősök, hanem régi bizalmas barátok sőt közeli 
rokonok volnának. 
És mialatt Rózsay Félix teljes odaadással látott Adél grófné anyagi viszonyainak 
rendezéséhez, mely természetesen egyelőre nem állott egyébből, mint az activák és 
passivák egybevetéséből; azalatt Adél grófnénak alig volt egyéb gondja, mint az, hogy 
az eleinte hasztalanul keresett, s utóbb mégis váratlanul megnyert 50 ezer forintot 
hogyan és mire költhesse el? 
Hogy Adél grófné (tudva azt, hogy Rózsay Félix az ő anyagi ügyeinek rendezésével 
foglalkozik,) az 50 ezer forintból épen semmi tartozást nem törlesztett, azt talán 
emliteni is fölösleges. A kétségbeesés küszöbén érkező váratlan segély rendszerint 
fokozni szokta a könnyelmüséget azoknál, a kiket a könnyelmüség következményei 
sodortak a kétségbeesésbe. Az ilyenek elkezdenek bizni egy föld feletti pártfogásban, 
és meg vannak győződve arról, hogy minél nagyobb a veszély, mely őket környezi, annál 
közelebb van a segitő kéz, mely őket a veszélyből kirántja. És Adél grófné azt, hogy 
Rózsay Félix az ő anyagi ügyeit rendezni vállalkozott, eleve ugy fogta föl, hogy már 
ezután neki anyagi ügyekkel foglalkozni egyáltalán nem kell. Ugy érezte magát, mintha 
többé nem lenne semmi adóssága, és élhet ujra ép oly pazarul, ép oly gondtalanul, 
mint akkor, mikor még igazán nem volt semmi adóssága. 
Frigyes gróf, mikor az nap meglátogatta Adélt, hogy megtudja a Rózsayval történt 
találkozás eredményét, rózsás kedélyben röpdösve találta őt, mint egy kis madarat, a 
kit kalitkából az első napsugaras tavaszi reggelen eresztenek ki. Az előszobában 
immár nem gyanus alakok, hanem mindenféle szintü és nagyságu csomagokat hordó 
alázatos boltos-inasok álldogáltak, - mialatt Adél grófné a pipere czikkek 
hullámaiban szinte fürdött, és mindazt, a mit a finom izlésü kereskedők szemle végett 
hozzá küldtek, mindazt oly szépnek és legujabb divatunak találta, hogy nem tudott 
választani, és a felett tünődött, hogy ne vásárolja-e meg mindannyit? Frigyes gróf 
egészen elcsodálkozott e fordulat fölött; de ismerve Adél könnyelmü és légben uszó 
természetét, nem hitt e váratlan fordulat tartósságában, s kiváncsian kérdé Adéltól, 
hogy miben állapodott meg Rózsayval? 
»Teljes bizalmat és általános fölhatalmazást kért tőlem, hogy rendezze anyagi 
ügyeimet, és én természetesen a legnagyobb készséggel megadtam neki. Ah! ez a Rózsay 
egy rendkivüli ember! engem egészen elbájolt, elragadott, lebilincselt. Csupa 
tapintat, csupa finomság, és tetőtől talpig comme il faut gentleman.« 
»S te arra is fölhatalmaztad őt teljes bizalommal, hogy összes adósságaidat 
kifizesse.« Kérdé Frigyes sarcasticus mosolylyal. 
»Természetes, erre is fölhatalmaztam!« 
»És tudod-e már, hogy mid marad akkor, ha Rózsay összes adósságaidat kifizeti?« 
»Azt nem tudom, de hidd el Frigyes, erre én épen nem vagyok kiváncsi.« 
»Én pedig épen erre vagyok rendkivül kiváncsi édes Adél, mert a magam részéről 
mindent inkább vagyok hajlandó elhinni, mint azt, hogy Rózsay Félix a te adósságodat 
a saját vagyonából fizesse ki.« 
»Azt nem is fogadnám el tőle!« jegyzé meg Adél, s elpirult a Frigyes sarcasticus 
mosolyától. 
»Nos és akkor mire való ez a nagy boldogság, mire e fejedelmi költekezés? - Te 
megütődtél e kérdésem fölött, melyet először hallasz tőlem? Ne vedd rosz néven. Mig 
tudtam, hogy a magadét költöd, nem éreztem magamat fölhatalmazva arra, hogy bármily 
alakban beleszóljak. De most, bocsáss meg, nem tudom kiéből költesz? és nem 
titkolhatom el aggodalmamat, ha arra gondolok, hogy Rózsay teljesen hatalmába 
kerithet azzal a fölhatalmazással, melyet neki adtál. Mert, hogy ő valami czél nélkül 
nem közeledett hozzád, ez előttem teljesen világos. Nem mondom, hogy olyan czélja 
van, mely absolute elutasitandó. De lehet ilyen is. Annyi bizonyos, hogy ő tisztán 
látja a te kártyáidat, te pedig nem láthatsz az övébe.« 
»Ki tudja?« felelte Adél titokszerüleg, és mosolyában a fölénynek érzete 
sugárzott. 
»Az más!« - jegyzé meg Frigyes komolyan »és meglehet, hogy a dolgot Clarisse is éppen 
ugy fogja fölfogni, mint te.« 
»Clarisse!« kérdé Adél megütődve. »Te azt hiszed, hogy róla van szó?« 
»Nem tartom lehetetlennek. Ma jutott eszembe, hogy Rózsaynak van egy házasulandó fia, 
és ismerve Rózsay nagyravágyását, nem látok abban semmi absurdumot, ha Rózsay ezuttal 
leányod kezére speculálna.« 
Adél előtt e gondolat már nem volt uj, és ezuttal sem volt kellemetlen. Mert a 
milliók mámora, melytől megittasult, még most sem párolgott ki fejéből. De - nem 
ismervén Frigyes gondolkozását - nem mert Frigyes előtt őszinte lenni, s erőltetett 
egykedvüséggel felelte: »ez egészen a jövő kérdése.« Majd azonban egy váratlan ötlete 
villant, s mohón tette utána: »E kérdést, bármily alakban merülne is föl, semmiesetre 
sem intézném el bátyámnak, a gőgös Táray grófnak megkérdezése nélkül.« 
»Bizonyos lehetsz benne, hogy ő hajthatatlanul ellenezni fogja.« 
»Tudom!« szólt Adél és kárörvendőleg kaczagott fel. 
»Nem értelek.« 
»Majd meg fogsz érteni. Ah! ez az ötlet nekem milliókat ér. Meg vagyok mentve! Most 
már bizonyos lehetsz benne te is, hogy Rózsay nem lát az én kártyáimba, és fogalma 
sincs arról, hogy én nem egy, hanem két atoutval játszom. Rózsay ellen, ha kell, 
kijátszom Tárayt; és Táray ellen, ha kell, kijátszom Rózsayt. Még most sem 
érted?« 
»Nem tettem föl benned ennyi leleményt. Ez igazán mulatságos kezd lenni. Táray előtt 
csak két választás áll. Vagy megmenteni téged, vagy megérni azt, hogy az ő kék vére, 
mely Clarisse ereiben is kering, összeolvad a Rózsay vérrel. Ha ha! - ez igazán 
mulatságos.« 
Adél is annak találta, és kezeivel tapsolt. De ugyanakkor arczának mosolygó redői 
közt végig futott egy sötét vonás, épen ugy mint a virágok közt egy kigyó. Frigyes 
ezt is megfigyelte, s azt gondolta magában: »Ez az asszony már mindenre képes!« 
Mialatt Rózsay teljes bizalommal és fölhatalmazással rendezte (illetőleg: 
tanulmányozta) Adél grófné anyagi viszonyait, azalatt ő Adél grófnénál mindennapos 
volt. Minden nap talált valami okot, hogy a grófnét egyről-másról kikérdezze, és 
mindannyiszor rávezette a beszélgetést Clarisse comtessere, és az ő egyetlen fiára. 
És Adél grófné nem hogy kitért volna az e fajta beszélgetések elől, de sőt maga 
bátoritotta arra Rózsayt. Ugyannyira, hogy mire Rózsay teljesen tisztába jött azzal, 
hogy Adél grófné megmentésére nem kevesebb, mint két millió forint szükséges, és 
pedig nem mint kölcsön, hanem vagy mint örökség, vagy mint ajándék: akkorára a 
legalaposabb reményeket kezdte táplálni az iránt, hogy ő mig egyrészről két millióval 
megveszi Adél grófnénak összes birtokait, melyek különben testvérek közt is megérnek 
két és fél milliót, az alatt másrészről ráadásul megkapja fia részére Clarisse 
comtesse szép kezét is, és ezáltal vérrokonságba lép az összes legmagasabb 
aristocratiával. 
És egy napon (talán éppen azon, melyben a legutóbbi kölcsön vett 50 ezer forintnak 
utolsó ezrese is szárnyait bontogatta már,) Rózsay Félix, már csaknem elkényeztetve a 
grófné bizalmának gazdag nyilvánulásai által, (Adél grófnénak ez volt már az egyetlen 
gazdagsága, s ő még ebben is pazar volt.) azt a kegyet kérte, hogy szenteljen a 
grófné egy rövid órát, (pedig az ilyen óra a leghosszabb óra szokott lenni,) anyagi 
ügyeinek meghallgatására. (Pedig biz azok a szó szoros értelmében hallatlan anyagi 
ügyek voltak már akkoron.) 
Adél grófné kecsesen mosolygott, s e mosolyban a feltétlen bizalom mellett elvegyült 
az unalom istenének hozandó áldozat kellemdus martyromsága is, - és megszabta az órát 
anyagi ügyeinek meghallgatására. Másnap éjfélre határozta azt, kaczagva jegyezvén 
meg, hogy »ha már ügyeink anyagiak, legyen legalább az órában meg a szellem.« - 
»Szellemóra anyagi ügyek meghallgatására!« tóditotta borzasztó elragadtatással Rózsay 
Félix, mialatt (persze titokban) erősen meg volt győződve arról, hogy a holnapi 
szellemóra alatt a kedves grófné nemcsak összes vagyonát, hanem még szellemességét is 
el fogja vesziteni. 
És mikor másnap elérkezett a szellemóra, s a grófné szalonjában bevégződtek a rendes 
látogatások, megjelent Rózsay Félix, s belépvén, nem mulasztható el megjegyezni; hogy 
»a nemzeti kaszinóból jöttem,« (később csak »kaszinót« fog mondani, mert ugyan minő 
más kaszinóba járna el Rózsai Félix, ha csak a nemzetibe nem?) mire Adél grófné, oda 
sem gondolva, egy gyöngéd »ah«-hal válaszolt; aztán helyet foglaltak, és Rózsay Félix 
nagy iratcsomók helyett csak egy vékony papirszeletet vont elő, (minek oda ágyúgolyó, 
a hol a sörét szem is éppen a sziv közepébe talál?) s arról a vékony papirszeletről 
leolvasta mindazokat a százezreket, melyek már nem léteztek többé s melyeket 
összeadva, kijött két millió olyan adósság, mely részint betáblázva, részint váltón 
nyargalva, már ezután nem élhet meg többé a levegőből, hanem vagy készpénz kell neki, 
vagy föld. Borzasztó szörnyállat az adósság! Földet vagy házat eszik, s 
halálizzadtságot iszik rá. 
De ha Rózsay Félix, mikor igazi combinált hatásvadászattal kilyukasztotta ezt a 
végeredményt, arra volt elkészülve, hogy Adél grófné, elvesztvén minden vagyonát, el 
fogja veszteni szellemességét is, és mint egy közönséges nyárspolgári nő fog Rózsay 
nyakába borulni, mondván: »mentsen meg! - s kivánja életemet!« - akkor Rózsay Félix, 
combinált hatásvadászatának pillanatában kellemetlenül csalódott, mert Adél grófné, 
mikor megtudta, hogy tulajdonkép semmije sincs, és hogy magának a grófné vagyonának 
rendezése (értsd eladása által,) a legjobb esetben csak egy szerény tőkét lehetne 
megmenteni, mikor megtudta, hogy két millióra van szüksége, hogy évenkint ezután is 
százezer forint jövedelme lehessen, épp oly hideg előkelőséggel, mintha csak nehány 
garasról lenne szó, kérdé Rózsaytól: »Csak két millió forintra?« - s ezután, a 
kellemetlen érzelmek legcsekélyebb nyoma nélkül, kérte Rózsayt, hogy fejezzék be most 
a tárgyalást, és halaszszák el a folytatást a következő hétre. »Akkorára, azt hiszem, 
meg lesz a két millió forint.« Tette utána Adél grófné oly hangon, mintha a két 
millió forint már a zsebében lett volna. Rózsay csaknem megkövült a meglepetéstől. 
Ugy érezte, mintha ő bukott volna meg, nem Adél grófné. Ugy nézett Adélra, mint a 
hogyan a vadász nézi a vadat, melyet elhibázott, s mely könnyü szökelésekkel tünik el 
előle. A szellem-óra végén ő lett tökéletes ostoba ficzkó. És Adél grófné mindezt jól 
látta és gyönyörködött benne. És Rózsay mikor savanyu arczczal »örvendezve« a fölött, 
hogy a grófné ily bámulatos lélekerővel veszi anyagi ügyeinek végleges rendezését, 
elbucsuzott a grófnétól, a ruganyos batárban egészen lehangolva elmorogta hazáig 
tizszer is: »Az ő két milliója több, mint az én 20 millióm.« 
De hátha nem kapja meg? 
Ki is adná neki? 
Nem adhatja senki! 
Eladó birtok és eladó leány. 
Másnapra, a szellemóra párbeszéde után, már a délelőtti órákban bebocsáttatást kért 
Adél grófnénál Somkövy Albert, ki szintén »uj nemes« volt, de nem abból a fajtából, 
melyből Rózsay Félix. 
Somkövy nagybirtokos volt. A földből szivta (a nélkül, hogy a földet kiszivta volna) 
gazdagságát. De a gazdaság mellett magába szivta egyszersmind mindazt, a mit a magyar 
föld azoknak szivébe csepegtet, a kiknek kenyeret ád. Folyvást a nép közt élt, és 
testében lelkében magyarrá lett. Sok jótékonyságáért, melyet hiuság és külső zaj 
nélkül folyton teljesitett, az alkotmányosság visszaállitásakor, a nélkül, hogy kérte 
volna, magyar nemességet kapott, s innen kezdve a közügyekért még többet áldozott. 
Arcza mindenki előtt első látásra rokonszenvet keltett. Boldogtalanság tükröződött 
azon, és erős férfiasság. Nem tudott szinlelni. És oly óriási vagyonnal, mint a 
mennyi neki volt, nem is volt szüksége arra, hogy bárkinek is hizelegjen. A kiket nem 
becsült, azokkal ezt épp oly egyenesen éreztette, mint a mily határtalanul gyöngéd és 
áldozatkész volt azok irányában, a kikben jót és szépet fedezett föl. Kora 50 felé 
járt, de az idők nyomát nem engedte kiütni rajta a falusi élet friss levegője. 
Egészen rustikus magyar volt, s a ki látta, nem hihette el, hogy apai ágon valaha 
zsidó volt a törzs, melyből ő kihajtott. Pedig az volt. S éppen az jellemzi, mennyire 
szerették őt még a félmüvelt falusi gavallérok is, hogy ezt még azok sem hitték el 
felőle, pedig azok az ilyet örömest elhiszik, hogy aztán botrányos gunyt üzzenek 
belőle. Mert Magyarországon, ha valaki zsidóból igaz magyarrá akar lenni, annak a 
vidéken még mindig több gunyt és lenézést kell kiállani, mint kellene annak, a ki 
magyarból akarna lenni zsidóvá. De Somkövy ki tudta kerülni ezt. Mert nem kereste 
soha senki barátságát s viszont sohasem mulasztá el barátságot tenni mindenkivel, a 
ki ő hozzá közeledett. A tulajdon cselédei nagyobb kényelemben és luxussal éltek, 
mint ő; mert ő csak annyi kényelmet igényelt magának, a mennyi a rendtől és a 
tisztaságtól elválaszthatlan. Senki ugy a magyar irodalmat, művészetet, gazdasági és 
iskolai ügyeket nem pártolta, mint ő. De mire másra is költött volna, mikor senkije 
sem volt? - Egyedül állt. A nősülésről nem akart hallani sem. Ha társaság gyült össze 
nála, csak addig volt tevékeny házigazda, mig vendégei nélküle is el tudtak mulatni 
már. Ilyenkor félrevonult egy szögletbe s elmerengett. És ilyenkor sokszor olyan 
arczkifejezéssel nézett maga elé, mint Cypriáni gróf, mikor elveszett leányának 
keresése alatt már Lothárió lett belőle. 
Somkövy távoli rokonságban állott Rózsayval s fiának Oszkárnak, ő volt a keresztapja. 
Ebben a fiuban volt Somkövynek minden öröme, mert apjával sohasem rokonszenvezett. 
Oszkárt, mig kis fiu volt, Somkövy minden nyáron kivitte magához, s ilyenkor nemcsak 
keresztapja, de ugyszólván nevelője is volt, Belecsepegtette Oszkárba nemes 
világnézetét és erős jellemét, s e nevelés utóbb annyira meglátszott már Oszkáron, 
hogy jobban vonzódott keresztapjához, mint tulajdon édes apjához. Rózsay féltékeny 
lett, s hogy Oszkárt kiragadja Somkövy hatása alól, külföldre küldte iskolázni. De 
Oszkár itt is folyvást levelezett Somkövyvel, és Somkövy minden hónapban meglátogatta 
őt. Ezt Rózsay nem tudta, s nem is törődött vele. Ő tulajdon fiát csak ugy érezte 
magáénak, mint millióit. Fia is aszerint volt becses előtte, a mint vágyainak 
eszközéül tekinthette őt. 
Mióta Oszkár külföldön tanult, azóta Somkövy nagyon ritkán találkozott össze 
Rózsayval. Most azonban, mikor Rózsay Félix az Adél grófné anyagi ügyeinek 
rendezésére vállalkozott, nem kerülhették ki egymást, mert Somkövy, ki Adél grófnénak 
szomszédja volt, már hosszabb idő óta bérelte a grófné földbirtokát is, s a mi teher 
e birtokon volt, azt legnagyobb részben Somkövy adta a grófnénak kölcsön. Ugy, hogy 
Somkövy már inkább tulajdonosa lett a grófné birtokainak, mintsem bérlője volt. S 
most azért jött Adél grófnéhoz, mivel a többi hitelező nem akart várni már, és igy 
Somkövy kötelességének tartotta figyelmeztetni a grófnét, hogy vagy szerezzen 
segélyforrásokat anyagi ügyeinek rendezésére, vagy tekintse magát néhány hét mulva 
teljesen vagyontalannak. 
Adél grófné a legnagyobb elegantiával köszönte meg Somkövy figyelmeztetését, és 
azonnal levelet irt bátyjának, a büszke és dusgazdag gróf Táray Miklósnak, a ki 
minden tekintetben mintaképe volt a valódi magyar mágnásnak, s a ki évről évre jobban 
elhidegült nővérétől, mert benne az aristocratikus léhaságot látta megtestesülve. 
Táray grófnak e folytonos hidegülését Adél grófné természetesen a »kedves 
sógorasszony« befolyására magyarázta, és azt - nem tudván a hibát önmagában keresni, 
- maga is hasonlóval viszonozta. Elannyira, hogy gróf Táray a legnagyobb mértékben 
meg volt lepve, mikor nővérétől udvarias levelet kapott, s látogatásra kéretett fel. 
Ez nem történt már évek óta, ámbár hogy valaha meg fog történni, ezt Táray gróf - 
ismerve nővérének anyagi körülményeit, - már jóval előre látta, de mégse hitte, hogy 
a catastrófa ily hirtelen következzék be. Rögtön Adélhoz sietett. Adél grófné 
teljesen el volt készülve szerepére. Meg volt győződve, hogy a kelepcze, melybe 
Tárayt becsalja, sikerülni fog. Eleinte oly büszke méltósággal viselte magát, mint a 
mily büszkének ismerte bátyját. Sőt a ravaszság müvészetével bátyjának e büszkeséget 
mindinkább fokozni törekedett. Hangsulyozta, hogy Táraynak áldoznia kell a család 
érdekében. Mindezt azonban Táray gróf gunyos hidegséggel hallgatta, s mikor Adél 
grófné megnevezte az összeget is, melyet Rózsay informatiói nyomán, Táray grófnak 
áldoznia kell a család érdekében, erre gróf Táray kereken kijelentette, hogy ő éppen 
ellenkező nézeten van - családi érdekeit illetőleg. Mert határozottan a család 
érdekei ellen cselekednék, ha két millió forintot az ablakon hajitana ki. 
Adél grófné el volt készülve erre az ellenvetésre, és nem jött zavarba. Finom 
közönynyel kezdett játszani egy szines boritékba zárt levéllel, melyre azonban még 
nem volt fölirva a czim. Aztán éppen ugy, mintha nem is a tárgyhoz tartoznék, 
elkezdte Rózsay Félixet magasztalni. Kiemelte, hogy mennyi hálával tartozik ő 
Rózsaynak, kinek, mint hallja, házasulandó fia van, s hogy mennyi erejébe került Adél 
grófnénak az, hogy megtiltsa Rózsaynak többet tenni Adél grófné anyagi viszonyainak 
rendezésére, mint a mennyit egy idegen embernek ily körülmények közt tennie 
szabad. 
Gróf Tárayra sértőleg és kellemetlenül hatott ez a hajánál előrántott magasztalás, és 
fölállott, hogy eltávozzék. 
Adél grófné kezdett kiesni szerepéből. Látta, hogy egészen élére kell állitania a 
kérdést, de bármennyire el volt is készülve erre, érezte, hogy megtenni nincs elég 
bátorsága. A mit előbb csak játszott, most Tárayval szemben valósággal föllobbant 
Adél szivében: a büszkeség; és érezte, hogy ha ő a maga leányát a Rózsay fiához 
akarja nőül adni, ezt csak Táray háta mögött teheti meg, de vele szemtől szembe nem. 
Izgatott lett. E pillanatban maga is borzadt attól, hogy Rózsayval rokonságba lépjen. 
És remegő hangon kérdezte Táraytól: »Hát nem akarsz rajtam segiteni?« 
»Nem tudok segiteni. Esztelen pazar életmódod minden jó érzést fölháborit.« 
»Igy beszélsz, mert nőd irigykedik reám! az a kigyó!« 
»Őt ne gyanitsd; ő sajnál téged s nem irigyel.« 
»Oh! tudom! Mivel képtelen versenyezni velem, el akar tiporni, hogy megalázva lásson. 
És e czélra tulajdon testvérbátyámat használja fel.« 
»Csalódok és kérlek, hagyj fel rágalmaiddal, mert velem szemben az a fogás egészen 
sikertelen.« 
Adél grófné mindinkább idegesebb lett. Szemei gyakran lecsukódtak, s ajka vonaglott. 
Hangja tompa lett, s néha csak suttogni tudott. 
»Mért nem segitesz hát rajtam, mikor ez módodban áll?« 
»Nem áll módomban.« 
»De Somkövy kijelentette, hogy ha te kezességet vállalsz értem, akkor ő hitelezőimet 
várakozásra birja.« 
»És te azalatt uj adósságokat halmoznál egymásra.« 
»Esküszöm, nem!« 
»Ismerem esküidet!« - felelte elfojtott megvetéssel Táray gróf, a ki sehogy sem 
akarta észrevenni azt a czim nélküli levélboritékot, melylyel Adél grófné már oly 
feltünőleg játszott, hogy csaknem fölszakitotta. - »Nem vagyok gyermek. Adósságaid 
tetemesen tulhaladják vagyonodat. Ha kezességet vállalnék érted, magamat is örvénybe 
dönteném, a nélkül, hogy téged kiszabadithatnálak.« 
»Ah! és büszkeséged el tudná viselni, hogy testvéred ősi javait dobra üssék? nem égne 
el arczod a societás gunymosolyától és rosz élczeitől?« 
»Ne hidd, hogy a societás oly nagyon érdeklődjék irántad, hogy a te pártodra álljon. 
Mindenki az én eljárásomat fogja helyeselni.« 
»És nincs benned testvéri szeretet?« 
»Van, noha nem érdemled. - Én már régen előre láttam azt, a mi most bekövetkezett, és 
sajóvölgyi birtokomat egészen a te számodra rendeztetém be. Ott békén és nyugodtan 
élhetsz leányoddal élted fogytáig.« 
Adél fölpattant, mintha kigyó csipte volna meg, és sötét gyülölettel kiáltá: 
»Kegyelem-kenyér? - Ah! a te nyelveden nőd fulánkja sziszeg. És én megszerezzem e 
kigyónak ezt a diadalt? - Nem! inkább meghalok!« 
És e szavak után lázas pihegéssel dobta magát persa kerevetére, félig elfordult 
bátyjától, és vad tekintettel nézte bájos reggeli czipőcskéjének csipkerózsáját. A 
czimtelen levélboritékkal nem játszott többet. Hisz a játéknak vége már! - most a 
legkomolyabb valóság következik. 
Táray gróf egy pillantásra sem méltatva lihegő nővérét, lealázó gunymosolylyal 
jegyezte meg Adél grófné előbbi szavaira: 
»Meghalni te nem fogsz; mert te életkedvelő vagy!« 
»Igazad van!« 
»Igy hát elfogadod ajánlatomat?« 
»Hogy kitartott szolgája legyek a te nődnek? - Soha!« 
Ez utóbbi szót Adél grófné valódi pathetikus gestussal ejtette ki, s mi közben jobb 
kezét, melyben a czim nélküli levél volt, esküszerüleg emelte magasra, most a levél, 
melyet Táray mindeddig nem akart észrevenni, végre Táraynak is szemébe tünt. 
Ránézett, s azonnal levette róla tekintetét. Nem akart kiváncsi lenni, s igy 
folytatta: 
»Gondold meg kérlek, és ne vak szenvedélyed perczében határozz. Gondold meg, hogy 
nemcsak a te jövőd van szóban, hanem a leányodé is, a kit rólad itél meg a világ, s 
kihez, mig őrült és könnyelmü fényüzésedet látják, jóravaló férfi nem 
közelithet.« 
»Hanem a sajóvölgyi remeteségben tódulni fog ugy-e? ha ha ha!« kaczagott Adél, s e 
kaczaj oly idegenszerü volt ajkán, hogy Táray gróf megdöbbent tőle. »Te nemcsak 
szerető testvér vagy Miklós (folytatta, az előbbi kaczaj hangján Adél,) hanem gondos 
nagybátya is. Nőd talán leányomat is vágytársának nézi?« 
Táray haragra lobbant, s parancsoló hangon kiáltott félőrült nővérére: »Adél!« - majd 
erőt vett felindulásán, s igy folytatta: »Hogyan bizhassam józan belátásodban, mikor 
e komoly pillanatban sem tudsz uralkodni szenvedélyeden.« 
Adél visszaesett a sötét gyülölet mogorvaságába, s aztán, mintha egy kétségbeesett 
határozattal elvetette volna a koczkát, lángoló arczczal ugrott föl, és iróasztalához 
sietett. 
Utközben e szavakat intézte Tárayboz: »Te azt hiszed, hogy nekem csak eladni való 
birtokaim vannak? - Hát ne feledd, hogy nekem eladó leányom is van.« 
És ezzel lázasan irt az üres levélboritékra egy nevet, aztán csöngetett. 
Mielőtt az inas belépett volna, Táray szorongva kérdé: »Adél, mit akarsz tenni?« 
»Meg akarom mutatni, hogy nem szorulok feleséged kegydijára. Végeztünk. Adieu!« 
»Figyelmeztetlek, hogy az illusió édes, de a csalódás keserü!« 
»Annál kevésbé fogom bánni, ha csalódni fogsz bennem.« 
Eközben belépett az inas és Adél grófné átnyujtotta neki a levelet: 
»Vidd sietve Rózsay Félix ő nagyságához.« 
Az inas eltünt s gróf Táraynak arczába szökött a vér. Sejtette, hogy itt kelepcze 
készül számára, de nem akarta elárulni, hogy e gondolat genirozza őt. Erőltette a 
lenéző gúnyt s igy szólt: 
»Ah! tehát ez az utolsó menedék? Ezért áradtak előbb ajkadról a hizelgő 
magasztalások? - No lám lám! - Egy született Táray grófné mily intim viszonyban 
állhat egy bőrkereskedő fiával. De hidd el, hogy az ilyen zsidóból szakadt uj nemes 
sohasem vetkezi le régi természetét, és nem nyitja meg neked pénzes zsákját, akárhogy 
nagyságolod is.« 
Adél remegett a haragtól és a sértett hiuságtól s nem tudott mást válaszolni, csak 
ezt: »Kérlek, hagyj magamra!« 
Táray kevélyen meghajtotta magát s e szavakat mondva: »a mint akarod.« - 
eltávozott. 
A mint Táray eltávozott, Adél halál sápadtan járt fel s alá salonjában s 
izgatottságában fenhangon gondolkozott. 
»Ah! hol van hát a büszkeség, rangérzet, rokoni szeretet? Mindez üres szó! Bátyám 
előtt csupán a pénzkérdés a nyomatékos. Legyen tehát én előttem is az. Ah! drága 
sógorasszony, keresztül huzom számitásaidat! Ékszereid ezután sem fogják tulragyogni 
az enyéimet; estélyeid ezután sem fognak árnyat vetni az enyéimre, - s a divat egén 
ezután is csak holdvilág leszel én mellettem! Igen, igen! nem válok matrónává a te 
kedvedért. A sors mentésre nyujtja kezét, miért ne ragadnám meg? - Most már, ha 
szabadon lehetne választanom bátyám segélye és Rózsay kinálkozó barátsága közt, 
habozás nélkül ez utóbbit választanám. Mit nekem a societás! - És különben is a 
societás rendszerint megbocsátja ha megsértjük elveit, de ugyanakkor hódolunk 
szokásainak. A születési aristocratia pedig már mindenütt ajtót nyit a 
pénzaristocratiának. Sőt gyakran megesik, hogy a született aristocratát a 
pénzaristocrata dobja ki az ajtón!« 
Igy lázongott Adél grófné és büszkesége, mely előbb képtelenné tette őt arra, hogy 
Táray előtt nyiltan leleplezze tervét Rózsayval, most kéjelgett abban, hogy maga esik 
a kelepczébe, melyet Táraynak készitett elő. 
Az izgatottság annyira elgyöngitette idegeit, hogy mikor leánya Clarisse belépett 
hozzá, s megijedve anyjának dult arczától, zavartan kérdé: »Mama, háborgatlak?« - 
Adél grófné könyekre fakadva ölelte át leányát, s görcsösen szoritotta őt magához. 
Aztán csókolta, nézte, ölelte, és könyei mindig hevesebben folytak. Clarisse sohasem 
látta még igy a mamát, s egészen átengedte magát anyja szeszélyének. Végre Adél igy 
kiáltott: 
»Nem! neked nem szabad szükséget érezned!« - s ezzel ujra hevesen megcsókolva 
Clarisset, kiküldte őt. Clarisse, mintegy báb, a ki semmi egyébre nem való, csak 
arra, hogy öltöztessék és vetkeztessék, engedelmesen eltávozott. Adél pedig azonnal 
Frigyest hivatta magához. 
»Nos? - kérdé Frigyes, a mint Adélnál megjelent, - Táray megpuhult e?« 
»Elküldtem a levelet Rózsaynak,« - felelt Adél komor határozottsággal. 
»És Táray mindent tud?« 
»Nem tud. Czélzataimat vagy nem értette meg, vagy nem akarta érteni. Aztán durván 
elutasitott. Egyebet nem tehettem.« 
»De talán nem látja át tisztán a blamaget, mely családját fenyegeti?« 
»Én nem tartom többé blamagenak.« 
Frigyes kellemetlen arczot vágott, s kedvetlenül jegyezte meg: 
»Bizonyosan roszul játsztad szerepedet s idő előtt vetetted el a koczkát. - Lásd, ha 
finoman tanácsot kértél volna Táraytól, hogy helyesli-e azt, hogy Clarisset Rózsay 
Oszkárhoz nőül add, ő mindenre kész lett volna, csakhogy ez ne történjék meg.« 
»Belátom, hogy igy kellett volna tennem s igy is akartam tenni; de a mint megjelent 
előttem lesujtó büszkeségével, nem voltam képes a szinlelésre. Most már késő. Annyira 
megsértettük egymást, hogy most már csak a harczot lehet folytatnunk,- a kibékülés 
lehetetlen.« 
Frigyes sem szavakat nem talált, sem helyét nem találta. Járt kelt, s nem tudott 
beszélni. 
E kinos hallgatás több perczig tartott. 
»Hátha én fölkeresném Miklóst? még talán van idő rá?« 
»Nem akarom!« - kiáltá Adél szenvedélyesen. »A levél azóta már a Rózsay kezében 
van.« 
»S mi van a levélben?« 
»Engedély arra, hogy megkérhesse leányom kezét fia számára.« 
»És Clarisse?« 
»Őt bizd rám, Clarisse engedelmeskedni fog.« 
És mielőtt Rózsay Félix, a ki az éjféli tárgyalás után legkevésbé sem remélhette azt 
a levelet, melyet másnapra rá Adél grófnétól kapott, tehát mielőtt Rózsay Félix 
boldogságtól és hiuságának mámorától elbódultan, a grófnéhoz sietett volna, hogy 
lábaihoz borulva köszönje meg neki azt a kegyet, mely Rózsayt egyszerre emeli 
legmerészebb ábrándjainak édenébe; azalatt Adél grófné, mindjárt a Frigyessel való 
párbeszéd után Clarissehez sietett, hogy megtanitsa őt az engedelmességre, és hogy 
fogékonynyá tegye szivét ama nagy szerencsére, melyet Clarisse számára Adél grófné 
anyai gondoskodása kitervelt. 
Adél grófné, ki tünődő arczczal találta leányát, s éppen abban a pillanatban, melyben 
Clarisse ujból anyjához készült, hogy valamit, a mi szivét nyomta, kiöntsön előtte, - 
minden bevezetés nélkül Clarisse nyakába borult, s a legédesebb fuvolahangon, igy 
kezdte el engedelmességre oktató udvarlását: 
»Jer csak, jer közelebb, te gyönyörü kis angyal! Miben töröd a fejed, hogy a szemeid 
igy röpködnek s mosolyod szinte ragyog? Ugy-e, az én arczszinem ma kissé meg van 
támadva s nem oly üde, mint rendesen? Ah! ha egyszer neked is az emberek 
szivtelenségére kellene szorulnod, s arczod havát s vonásaid festői rendjét durva 
kezekkel illetné az élet! - Ah! ha reggeli öltönyöd valaha nem lehetne ilyen igéző, s 
ha valaki meglátogatna, azt hihetné, hogy szobaleány vagy!« 
Clarisse mosolyogva felelte: »Isten mentsen! Inkább meghalnék!« 
Adél grófné, mintha épen e választ várta volna, mohón kapott rajta s igy szólt: 
»Oh az iszonyu volna! Kedves angyalom, ugy-e, hogy ennek nem szabad megtörténni?« 
»De egyetlen jó mama, hogy jutnak eszedbe ily kellemetlen gondolatok? Jer, ülj le 
ide, én majd elüzöm azokat. Tudod-e mi ujság? Viktor meg akarja kérni kezemet 
tőled!« 
Adél, mintha villám sujtotta volna, elsápadt s ijedve kérdé: »Viktor? és szólt neked 
erről?« 
Clarisse erre hamisan mosolygott s a kerti szalon felé mutatva, suttogá: »Ő itt 
van!« 
Adél szorongva kérdé: »S te reményt nyujtottál neki?« 
Clarisse lesütötte szemeit. 
»Ő már rég tudja, hogy nem vagyok iránta közönyös.« 
»Azt teheted; szeretni tisztán és nemesen nem bün. De neje nem lehetsz!« 
Most Clarisse ijedt meg s igy kiáltott: »De anyám!« 
Adél hevesen folytatta: »Tudod-e, hogy Viktornak semmije sincs? Egész évi 
jövedelméből alig telnék ki piperekiadásaink egy huszadrésze! Hisz ő szegény!« 
Clarisse elbámult s gépiesen kérdé: 
»Szegény?« 
»Nagyon szegény! Ha neje lennél, nem hozathatnád ruháidat Párizsból; nem tölthetnéd 
fürdőkön a nyarat; nem tarthatnál estélyeket a téli saisonban; nem lenne páholyod, 
fogatod, - s nem lennél többé soha bálkirálynő!« 
»De anyácskám!« 
»Magadnak kellene öltöznöd, - falun egy ócska kastélyban átunatkozni legszebb 
éveidet, - össze kellene vegyülnöd a béresnékkel, - arczod gyönyörü szinét leégetné a 
nap; - kezeid eldurvulnának, s ha valaki látna régi ismerőseid közöl, nem ismerne 
rád, vagy igy szólana magában: jaj beh közönséges asszony!« 
Clarisse eltakará arczát a rémülettől, s igy kiáltott fel: 
»Oh! ne szólj!« - majd vigaszt keresve kérdé: »de hát nem vagyunk mi elég 
gazdagok?« 
Adél némán magához ölelte leányát. 
»Voltunk! - semmink sincs többé! -« 
Clarisse fölsikoltott, aztán pedig keservesen sirt. 
Adél grófné siró hangon igy esengett: 
»Ne sirj aranyom, gyémántom! Mi ujra gazdagok leszünk, gazdagabbak mint eddig! -« 
»Igazán?« 
»Férjhez fogsz menni, és nem fog hiányzani semmid.« 
Ez Clarissenek egészen visszaadta vig kedélyét, s pajzánul kérdé: 
»És Viktor?« 
Adél jelentőségteljesen válaszolta: »Ő sem fog hiányzani! - akarom mondani nem fogod 
érezni hiányát.« 
»S ki lesz a férj?« 
Erre a kérdésre Adél grófné nem tudott egyszerre megfelelni. 
Több perczig habozott, aztán Clarisse fülébe sugta, ugy, hogy mialatt kiejtette a 
nevet, Clarisse nem láthatta Adél arczát: 
»Rózsay Oszkár.« 
Clarisse meglepetve kérdé: »Ki az?« 
Adél erre csak azt tudta válaszolni: »Apjának husz milliója van!« 
»De rangja?« kérdé Clarisse türelmetlenül. 
Adél szinlett bánatossággal suttogá: 
»Nem akarsz neje lenni?« 
Clarisse ránézett anyjára, s felsóhajtott: »Parancsolod, hogy az legyek?« 
Adél csaknem térdre borult Clarisse előtt s igy suttogta: »Kérlek!« 
Clarisse felelet nélkül Adél keblére borult, mire Adél nagy lelkesedéssel kiáltá: »Jó 
gyermek, okos gyermek, valódi angyal!« 
Clarisse néhány pillanatig élvezte az anyai ellágyulás hálás szeretetét, aztán érezve 
fölényét anyja fölött, pajkosan emelte föl fejét s mosolyogva kérdé: 
»De mit fog mondani Viktor?« 
Adél tréfás megütközéssel nevetett föl: »Ej! hát már ennyire vagytok?« 
Clarisse igaz hangon felelte: »Ő szeret, s nekem fájna, ha őt meg kellene 
szomoritanom.« De látszott arczán, hogy e szavakat, melyek szivéből jöttek, lelke 
fölfogni nem képes, és hogy ámbár igaz érzelmei is vannak, mégis csak egy akarat 
nélküli báb ő az anyja kezében. 
Adél grófné a nagyvilági hölgy szellemességével tekintett leányára, s aztán a 
legelegánsabb frivolitással mondá: 
»Bizd rám! - nem soká fog szomorkodni érte!« 
Ezután kezét nyujtá Clarissenek, s - bár Clarisse nem értett Adél czélzásából semmit, 
mégis ugy váltak el, mintha teljesen megértették volna egymást. 
Clarisse, egész vidáman, mintha minden a legszebb rendben volna, Viktorhoz sietett, a 
ki a kerti salonban már ideges türelmetlenséggel várta: 
»Nos?« kérdé Viktor izgatott arczczal, s megfogta Clarisse kezét. 
Clarisse bájos ravaszsággal intett, s igy szólott: »Beszéltem a mamával!« 
»Beleegyezett?« 
»Nem tiltotta el, hogy magát tisztán és nemesen szeressem.« 
»Nőmmé lesz?« 
»Nem. Rózsay Oszkár neje leszek.« 
Viktor visszatántorodott: 
»Az lehetetlen!« 
»A mama mondta« szólt Clarisse, s felsóhajtott. 
»S mivel indokolja?« 
»Azzal, hogy az apjának husz milliója van.« 
Viktor keserüen felkaczagott. »Ah! értem! - És magának egy szava sincs ez ellen?« 
»Én akkor is csak magát fogom szeretni!« 
»Lehet-e szerelem házasság nélkül, s házasság szerelem nélkül?« 
Clarisse elpirult s halk hangon suttogá: »Anyámért tettem!« 
»Ő feláldoz téged nagyravágyásának, s fényüző szenvedélyeinek.« Kiáltá Viktor 
szenvedélyesen. 
»És ha én szerelmemnek áldoznám föl őt, lehetnék-e boldog?« 
»S igy boldog lesz?« 
Clarisse hosszasan Viktorra nézett: »Ha maga szeretni fog!« 
Viktor elérzékenyült, s csak annyit mondhatott: »Lehet-e téged nem szeretni? - De 
férjed?« 
»Nem ismerem.« 
»És ha megismered, - megszereted, - vagy ha félteni fog téged?« 
»Ne gyötörjön!« 
»Ah! hát én nem gyötrődöm-e?« 
»Nem bizik a mamában?« 
»Önmagamban nem bizom!« 
»S ha én bizom te benned?« 
Ezzel megcsókolta kezét és térdre borult előtte: »Ah! Clarisse!« 
Éppen mikor Viktor, bánatos szerelemtől elérzékenyülve térdelt Clarisse előtt, éppen 
akkor lépett be a kerti szalonba Somkövy Albert, a ki Adél grófnét kereste, s a mint 
meglátta a bizalmas jelenetet, vissza akart huzódni, s habár nem volt helyén, nem 
ugyan egészen hangosan, de azért elég érthetően, e szót ejté ki: »bocsánat.« 
Viktor e meglepetésre villámgyorsan ugrott föl térdéről, s lángvörössé pirult. De 
Clarisse (bár az ő szive is erősen megdobbant) nem vesztette el külső nyugodtságát, 
és tréfásan szólitotta vissza Somkövyt: »Jöhet kérem! Műkedvelő előadásra 
készülünk.« 
Somkövy belépett, s hogy az előbbi meglepetés feszélyéből minél kevesebbet áruljon 
el, ő is a tréfás hanghoz fordult, s kérdé: »Az első felvonás?« 
»Nem! ez csak az előjáték« felelte Clarisse, miközben Viktor és Albert némán 
üdvözölték egymást. 
»Szólhatok a grófnéval?« kérdé Somkövy, hogy más tárgyra vigye a beszédet. 
»Azonnal. De ő előbb bátyámmal, Frigyes gróffal végez, ki épp most van nála. Addig 
foglaljon helyet nálunk. Ismeri Rózsay Oszkárt?« 
Somkövy arcza kiderült e kérdésre, s habár nem értette a kérdés czélját, egész 
lelkesedéssel válaszolta: 
»Ah! derék, szép és okos ifju! (Viktor idegesen nézett Somkövyre.) Nekem keresztfiam, 
s anyjáról rokonom is. Jelenleg külföldön időz, de legközelebb hazatér. Alig várom, 
hogy láthassam. Nem hiszem, hogy kortársai közt volna egy is, a ki tudományos 
képzettségben mérkőzhetnék vele. Aztán milyen jellem! - Csupa önzetlenség, és 
szeretet. - Magas ideáloknak él, s csak könyvei közt boldog.« 
Erre a Viktor arcza derült ki, s gunyosan jegyezte meg: 
»Ez igazán dicső tulajdonság! - Bár csak el ne változtatná az élet.« 
»Elég gazdag arra, hogy ugy éljen, a mint akar. - De mért érdekli kegyedet Rózsay 
Oszkár, Clarisse grófnő?« 
»Ah! az még titok!« 
»Talán fel akarják szólitani, hogy részt vegyen egy mükedvelői előadásban?« 
»Eltalálta« szólt kaczagva Clarisse s Viktorra nézett. 
E perczben lépett be izgatott arczczal Frigyes gróf s egyenesen Somkövyhez 
sietett. 
»Isten hozta Somkövy ur! A grófné várja önt. Clarisse siess átöltözni, nem sokára 
fontos látogatók jönnek.« 
»Ugy én ő méltóságához, a grófnőhöz sietek.« szólt Somkövy, azután köszönt és 
eltünt. 
Clarisse, mielőtt öltözni ment volna, Frigyeshez fordult s kérdé: 
»De mi látunk még ma titeket?« 
Frigyes kelletlen hangon felelt: »Anyád ebédre hitt meg.« 
»De az én étvágyamat elrontotta hozzá,« sóhajtott Viktor. 
»Ugy nem is bucsuzom! Viktor ne legyen szomoru az ebédnél, mert az rosszul fog esni a 
- mamának!« csevegett Clarisse és egy kecses mozdulattal bucsut intve, kilebegett a 
salonból. 
Viktor ábrándosan nézett utána, s mikor Clarisset már nem látta, igy fakadt ki: »Ah! 
a mamák, a mamák! Mért nem születnek a leányok mamák nélkül.« 
Frigyes Viktorra tekintett, s igy szólt: »Arczodról azt olvasom le, hogy mindent 
tudsz.« 
»Le vagyok forrázva.« 
»A forró vizből reám is hull egy csomó. Belátom, hogy Adél nem tehet máskép, de nekem 
a dolog mégse tetszik.« 
»Hát még nekem!« 
»Neked könnyü a helyzeted, te nem jössz az uj emberekkel semmiféle rokonságba.« 
»Szivesen lennék én a vén Rózsaynak a nagyapja, ha Clarisse nőm lehetne.« 
»Látom, hogy minden szerelmes sült bolond. Ha Clarisse nőd lenne, három év alatt 
megunnád; igy pedig szeretni fogod 10 esztendeig is. És boldog ember vagy!« 
»Csalódol bennem! Ha Clarisse oly mélyen szeretne engem, mint őt szeretem én, - akkor 
nem haboznám, szegénységem daczára, ha kell anyja ellenére, ha kell erőszakosan, nőül 
venni őt. Mert arra, hogy őt szerelemmel boldogitsam, elég gazdag vagyok. De látom, 
hogy Clarisse annyira átörökölte anyjának fényüzését, hogy fényüzés nélkül még a 
szerelmet sem képzelheti el. De ez nem az ő hibája.« 
»Ejh! törődöm is én a te szerelmi theoriáddal! - csak a rokonság ne állna előttem; 
kedvem volna kiköltözni Szibériába« kiáltá Frigyes ingerülten. 
»Hát mért nem akadályozod meg? mért nem beszéled le róla Adélt? Neked hatalmad volna 
rá.« 
»Ugyan mivel? Megvannak-e millióim?« 
»Pénz! mindig csak pénz!« 
»Légy hát ur, szabad, független, pénz nélkül. Mi becsüljük legkevesebbre a pénzt, s 
mi nélkülözhetjük legkevésbé. Adél helyesen cselekszik, - s meglásd, a societásban 
senki se lesz, a ki tettét titokban ne helyeselné, rokonait kivéve. - Fogadom, hogy 
Tárayt, ezt a gőgös aristocratát a guta üti meg. De ugy kell neki.« 
»Egy börzianer, egy kikeresztelkedett zsidó!« dühöngött Viktor. 
»Ördög és pokol,« - kiáltá Frigyes. »Ne emlegesd ezt, hisz te voltál legjobban rajta, 
hogy beválasszák a kaszinóba.« 
»Tudtam is én, hogy ez lesz belőle. A gazember pénzével és szivességeivel engem is 
lefőzött.« 
»No szép mulatság lesz, annyit mondhatok.« 
»De mi vagyunk az okai!« - kesergett Viktor. 
»Miért acceptáltuk őket szalonjainkban, sportjainkon és a kaszinóban!« 
E perczben csöngetés hangzott. 
»Ez bizonyosan Rózsay lesz. Adél ránk hagyta, hogy fogadjuk szivesen, mig ő 
Somkövyvel végez, - s aztán tartsuk szóval, mig felöltözik. De én szivesebben szökném 
Szibériába.« 
»Én csak a fiára vagyok kiváncsi,« szólt Viktor, s messze ment az ajtótól, hol 
Rózsaynak bejönnie kellett. 
Nem sokára léptek zaja támadt; az inasok a szárnyas ajtókat kitárták, s a szalonba 
Rózsay ömlött be. Éppen ugy jött, mint mikor egy szegény ördög főnyereményt csinál, s 
azt megy hirül adni örömtől félőrülten. 
Két született gentleman sohasem volt még kinosabb situatióban, mint Frigyes és 
Viktor, a belépő Rózsaival szemben. Mindketten szerették volna őt kidobni az ajtón, s 
mindkettőnek türnie kellett, hogy Rózsay a legnagyobb meghittséggel, esetleg az ő 
keblükre boruljon. 
E kényszerhelyzetben mindketten érezték, hogy nem segithet rajtuk egyéb, mint az 
isteni humor, mely gyakran megtanit kaczagni ott is, a hol az emberek hitványsága és 
gyarlósága miatt, csaknem megreped a sziv. 
Frigyes grófot, mint leendő rokont illette az első üdvözlő szó, s Frigyes, hogy e 
kötelességnek eleget tegyen, bevárta, mig Rózsay egészen a nyaka körüljárt már, 
rokoni ölelgetésre fenyegetődző karjaival, aztán egy gyors és ügyes mozdulattal 
megragadta Rózsay jobb kezét, s megrázta kegyetlenül, mondván: »Oh! jó napot kedves 
barátom! - Fogadja legforróbb gratulatiómat. Gratulálok!« 
Viktor sietve tette hozzá, anélkül azonban, hogy Rózsayt közeledni engedte volna 
magához: »gratulálok! szivemből gratulálok!« 
Rózsay Félix azonban annyira magánkivül volt a boldogság mámorától, hogy akárhogy 
rázták, akárhogy huzódoztak előle, ő se nem látott, se nem hallott, csak nyomult 
előre, ölelésre kitárt karjaival, mert neki okvetlenül meg kellett ölelnie valakit, a 
ki gróf vagy báró. 
A két gentleman rövid idő mulva kénytelen volt belátni, hogy nekik az első rokoni 
ölelést kikerülniük teljes lehetetlen. Olyan volt ez előttük, mint egy vivisectió, 
melyben lepányváznak egy szegény élőlényt, kiveszik a szivét vagy az agyvelejét, és 
aztán tanulmányozzák, tud-e nélküle élni? Inkább egy akó vért vesztettek volna, 
mintsem ilyen öleléssel váljanak a vérkeverés symbolumaivá. De meg kellett történnie. 
Elköltötték a pénzét, fölemelték a kaszinóig, most türni kell, ha ősi batyuját, 
melyben ma már husz millió van, egy grófi családfa ágaira akasztja fel, »Jer hát 
zsidó!« - gondolta magában a végső resignatió elszántságával Frigyes gróf, és megállt 
szilárdul Rózsay előtt, mint Cambronne a Waterlooi sikon. Rózsay pedig, mint egy buta 
hustömeg, minden férfiasság, minden elegantia nélkül, kihevülve, elérzékenyedve 
egyenesen a Frigyes nyakába esett, és kis hija, hogy ugy nem lógott rajta, mint egy 
akasztott ember. Több percz elmult, mig szóhoz tudott jutni. 
De mikor képes lett kimondani az első szót, folyvást kerepelt. Lehetetlenség volt el 
nem hinni neki, hogy szerencséjét borzasztó megtiszteltetésnek tekinti. Adél grófné 
kibontott levelét minden szónál csókokkal boritotta el. És elmondta vagy tizszer 
egymásután: »Ah! önök tehát már tudják? Köszönöm! Köszönöm!« Aztán Frigyestől 
Viktorhoz szaladt, Viktort is átölelte, s neki is elmondta vagy tizszer: »Köszönöm! 
Köszönöm!« Aztán égre emelt szemekkel fölfohászkodott: »Ah! tulboldog vagyok! minden 
vágyam beteljesült.« Majd ujra a levelet kezdte csókolgatni, (éppen mintha ő lenne a 
szerelmes, s ő akarna megházasodni,) s igy kiáltozott: 
»Az ő levele! - a grófné levele! - az ő kezeirása. Egy óra előtt kaptam. Ebben irja 
ő« - itt hangja elakadt. De nemsokára kitört belőle a féktelen öröm, és a lánczaitól 
megszabadult gőg. Érezve uj helyzetét, nem tudta elviselni többé gróf és báróval 
szemben a régi hangot. »Önök már tudják« - nyögdelte, s egy kérdőjellé alakult át. 
»Önök? De hát nem leszünk-e mi rokonok? illik-e hozzánk e rideg hangzásu megszólitás? 
Ne mondjuk-e inkább, hogy te tudod, ti tudjátok?« 
»Hogyne? természetes!« kiáltá Frigyes, és ez a kiáltás az akasztófa humor netovábbja 
volt. 
Viktor kaczagva jegyezte meg: »Magától értetődik.« 
»Ah! kedves rokonim! barátim! nyögdelte az elbirhatatlan kéjnek panaszos hangján 
Rózsay, - s aztán nyomban, mint egy nagy szélcsendből hirtelen kerekedő orkán, kitört 
belőle a leplezetlen dicsekvés. Mintha már nem grófok és bárók közt lett volna, hanem 
a magához hasonlók előtt mondaná, egyszerre olyan hangba csapott: »Ti tudjátok tehát? 
Fiam Oszkár nőül veszi Clarisset, ezt a bájos angyali teremtést. Én már elhatároztam, 
hogy mezőhegyi uradalmamban lesz a jegyváltás, hova már legközelebb elutazunk. Ezt az 
uradalmat jegyajándékul rögtön az én leendő drága menyem nevére iratom. Nemde, ti is 
eljöttök? de hogyan is hiányozhatnátok?« 
»Oh! bizonyára ott leszünk!« erősité Frigyes és el volt tökélve, hogy tovább ki nem 
állja. 
Viktor szorongva kérdé Rózsaytól: »De kérlek, hol van a fiad?« 
»A fiam? Éppen ma érkezett haza külföldről. Ő és a levél egyszerre érkeztek. Fiamat 
és e drága levelet egyszerre csókoltam meg. Ő azonnal itt lesz. De én nem győztem 
várni, mig átöltözik. Szivem ide huzott. Itt akartam lenni minél előbb, hogy szivemet 
kiöntsem a grófné előtt. És mily szerencse, mily boldogság, hogy először is titeket 
talállak itt, kedves, drága, egyetlen barátim!« És ujra ölelgetni kezdte őket. 
Frigyes intett Viktornak, s Viktor rögtön megértette. »Bocsáss meg! - mondá - de mi 
ránk várnak már a kaszinóban, ugy-e Frigyes?« 
»Valóban! - már késtünk is egy félórát! - Isten veled tehát kedves barátom!« 
hangsulyozta Frigyes, és rohant kifelé. Rózsay utána kiáltott: 
»A viszontlátásig. Ajánlom baráti hajlamaitokba a fiamat is!« 
Frigyes és Viktor mentek, mintha kilőtték volna őket. Ha az inasok kezükbe nem adják 
a kalapot, akkor talán kalap nélkül rohantak volna el. Eltávozásuk után Rózsay 
egyedül maradt, s a magányban ő is föleszmélt az elérzékenyedés deliriumából. De 
nyomban beleesett a kielégitett hiuságnak a deliriummal szintén határos élvezetébe. A 
nagy fali tükrök elé állva, gyönyörködött önmagában, s igy monologizált: 
»Mily légkör ez! - csupa finomság, csupa esprit! - Ah! állandón e légkörben lakni! 
aristokratának lenni! - Ah! - Rózsay Félix, te aristokrata vagy! Grófok, bárók, 
herczegek barátaid. 
Ha a tegnapi Rózsay Félix jönne elém, ma rá sem néznék. Ah! Oszkár! ilyen apát te nem 
érdemelsz!« 
Épen e perczben jött ki a grófnőtől Somkövy Albert, s a mint Rózsayt meglátta, 
megvetőleg nézte. Ha ajka nem is mondta hangosan, de arczáról le lehetett olvasni e 
gondolatot: »Te vén bolond!« 
Rózsay, a mint észrevette Somkövyt, magas leereszkedéssel kiáltott fel: »Kit 
látok?« 
Somkövy rosz kedvvel szólt: »Üdvözöllek. Megérkezett már fiad?« 
Rózsay e perczben nem akart hallani mást, csak a saját ünnepeltetését, s kihivó 
hangon kérdé: »Tudod már a nagy ujságot?« 
Somkövy fanyar kelletlenséggel válaszolta: »Hallottam.« 
»Magától a grófnétól?« hadarta Rózsay. 
»Tőle.« 
»És te nem is gratulálsz? nem bámulsz? nem irigyelsz?« 
Somkövy türelmét vesztve kiáltott föl: »Sőt ellenkezőleg!« 
»Ah! te érzéketlen ember! akkor nem is vesztegetem az időmet, hanem itt hagylak, s 
futok a grófnőhöz, kedves rokonomhoz.« 
»A grófné öltözik, s most nem fogadhat.« 
»Öltözik? diszben akar fogadni? Lásd, mily ügyelem, mily bájos előzékenység ez!« 
Most Somkövy oly hangon, mint a hogyan a holdkórost szokták fölriasztani mielőtt a 
falra másznék, kiáltott Rózsayra: »Te szerencsétlen ember, hát nem látsz az orrodnál 
tovább?« 
Rózsay tiltakozó mozdulatot tett: »Albert!« 
De ez Somkövyt nem hozta zavarba, mert neki Rózsay éppen nem imponált, s az előbbi 
hangon folytatta tovább: »Éppen most intéztem el a grófné pénzügyeit. A grófnénak 
holnaptól kezdve semmije sincs.« 
»Nem marad-e grófné holnap is, holnap után is?« 
»Nem ismered pazar, fényüző természetét?« 
»Ismerem a magam gazdagságát.« 
»Az nem szilárd. Te a szerencsében bizakodva, vakmerően vállalkozol. Hallom, hogy egy 
erdő-üzletbe milliókig kötelezted magadat; egy vasut részvényeit összevásároltad, 
mely bukás szélén áll, ha adósságait ki nem fizeti a kormány. A bécsi pénzvilág föl 
van dühödve ellened, hogy a magad érdeke szerint mesterségesen nyomod és emeled az 
árfolyamot. Vigyázz! Egy percz alatt lesujthat a balsors százkezü hatalma!« 
»Nevetem aggodalmaidat. A hol ész és pénz egyesül, ott nem dönt a szerencse!« 
»S nem ismered fiad egyéniségét? az ő jelleme soha sem fog beleegyezni e szégyenletes 
vásárba.« 
»Megtiltom, hogy fiamat ellenem izgasd.« 
»Eszemben sincs! De jobban ismerem őt, mint te. És az előbb, mikor ide jöttem, egy 
szerelmi jelenetén kaptam fiad leendő nejét és báró Tenkeyt.« 
Rózsay nagy szemeket vágott a fölfedezésre, de csakhamar egy valódi börziáner 
cynismusával kaczagott fel: »Én nem láttam! és bizonyos vagyok benne, hogy a fiam sem 
fogja látni. És ezzel el van végezve. Azért vagyunk aristocraták, hogy ne a canaille 
szokásai szerint éljünk. Punctum.« 
Somkövy mély erkölcsi undorral nézte végig Rózsayt, és érezte, hogy ez emberrel 
szemben neki fegyvere nincs. Jól ismerte Rózsay szivós makacsságát mindenben a mi 
hiuságát érintette, s fájdalmasan sóhajtott fel: »Szegény Oszkár!« 
Rózsay Félix, pedig erre valódi aristocratikus lenézéssel kaczagott fel: »Boldog 
Oszkár!« - Majd, mintha éreztetni akarta volna Somkövyvel azt, hogy az ő jelenléte 
már feszélyezi Rózsayt, idegesen körül tekintve jegyzé meg: »De a grófné sokáig 
öltözik, pedig már alig várom, hogy láthassam őt. Ah...« s ezzel magasra kapva fejét, 
egy olasz melódia dudolásába kezdett. 
Somkövy alig tudta fékezni fölháborodását, hogy Rózsaynak valami nagy gorombaságot ne 
mondjon; s hogy ezt kikerülje, bucsu nélkül akart távozni Rózsaytól. De Rózsay utána 
kiáltott: »Apropos! remélem, hogy mint a fiam keresztapja te is ott leszel a 
jegyváltáson, - mezőhegyi kastélyomban!« 
»Hol?« kiáltá Somkövy oly nagy érdekkel és meglepetéssel, mely szinte idegenszerünek 
tünt föl oly komoly férfiutól, mint a milyen Somkövy volt. 
»Mezőhegyi kastélyomban!« felelte közönyösen Rózsay, mintegy csodálkozva, hogy 
Somkövy ezt ily kiváncsi hangon kérdezheti tőle. 
Somkövyn azonban mindinkább érezhető lett a növekvő izgatottság. »Mezőhegy a tied?« 
kérdé ujból, mintha nem akarná hinni. 
Rózsayt már boszantani kezdte ez a vallatás, és erélyes hangon válaszolta: »Két hónap 
óta.« 
Somkövy elámult erre; elmélázott, és csak ennyit mondhatott: »Lehetetlen!« 
»Eh! neked minden lehetetlen a mi nekem lehetséges!« 
»Én ezelőtt két évvel két milliót igértem érte, s nem adták el.« 
»Elhiszem, de azóta tulajdonosa tönkre ment, s én megkaptam másfél millióért. Ma 
megér 3 milliót.« 
»Add el nekem Mezőhegyet. Szabj bármilyen árt.« 
»Mit jut eszedbe? Nem speculatióra vettem.« 
»Add el hát barátságból! Te nem tudod mi köt engem Mezőhegyhez!« És e szavakra 
könnyek csillogtak Somkövy szemében. 
Rózsay figyelmes lett e könnyekre, s érdekkel jegyzé meg: 
»Ah! ez nekem ujság!« 
Somkövy sokáig hallgatott, s aztán, mintha valami nagy titkot árulna, mély bánattal 
mondá: 
»Ott van eltemetve nőm, és gyermekem anyja!« 
Rózsay bizonyos szinpadias meglepetéssel csapta össze kezeit: 
»A te nőd? - hát mikor voltál te házas?« 
»Soha. De volt nőm! Szomoru történet ez!« 
Rózsay, ki több mint 20 éve ismerte Somkövyt, és erről még sohasem hallott tőle 
semmit, a kiváncsiság mohóságával kérte Somkövyt, hogy beszélje el e szomoru 
története? Aztán ismert tapintatlanságával tette utána: »a grófné ugy is öltözik 
még.« 
»Halld tehát!« - mondá Somkövy, s a következő bús történetet mesélte el: »Mikor még 
csak egyszerü bérlő voltam, megismerém a szomszéd birtokos leányát Flórát. Szerettük 
egymást, s megkértem kezét. Szülői megtudták, hogy az apám zsidó volt, s durván 
utasitottak el. De mi nem tudtunk egymás nélkül élni. Szerelmünk egy kétségbeesett 
lépéshez folyamodott. Nehány hó mulva Flóra térdre esve kérte szüleit, hogy adjanak 
nevet - leendő gyermekének. De a vad szülők inkább megölték gyermeküket, mint fiukká 
fogadjanak egy embert a kinek apja zsidó volt. Flórát elküldték házuktól, s én többé 
soha se láttam. Később tudtam meg, hogy Mezőhegyre vitték, hol gyermekét megszülte, s 
a hol őt eltemették. Idegen néven temették el, - sirját is csak sejthetem. De elég, 
hogy Mezőhegyen alszik! Érted-e már miért drága előttem e föld?« 
»És gyermeked?« 
»Azóta mindig kutatom, - s nem lelhetem föl. De mégsem mondok le a reményről, hogy 
valaha föltalálom. Ha él, anyjához kell hasonlitania! - Eladod-e nekem 
Mezőhegyet?« 
»Most lehetetlen!« 
»Hát később.« 
»Nem bánom! de csak egy föltétel alatt!« 
»Nos?« 
»Ha Oszkárt nem izgatod házassága ellen.« 
»Szavamat adom hogy -« 
Somkövy nem fejezhette be szavait, mert a nagy tölgyfa ajtók szárnyai szétnyiltak, és 
a szalonban gyors és határozott léptekkel megjelent egy föltünően szép, erélyes és 
szellemes arczu ifju; tartása és minden mozdulata férfias volt, tekintetéből tiszta 
értelem és mély érzés sugárzott, homlokán merészség és akaraterő, szája körül 
nemesség és szeretet; megjelenése aristocraticus volt, de sem a mágnási, sem a 
pénzaristocratia jellemvonásaival; a szellemi aristocratia megkapó összhangja ömlött 
végig rajta; s a mint megjelent, szép kék szemei rögtön Somkövyn akadtak meg, 
arczáról eltünt a búskomolyság, melylyel a szalonba lépett, s ajkai az elragadtatás 
hangján kiálták: »Keresztatyám!« 
»Oszkár!« - viszonzá mély elfogultsággal Somkövy, és forrón ölelte magához az ifjut, 
a ki karjaiba futott. 
Rózsay, bár apai hiuságával gyönyörködött fiában, ezuttal mégis egy bizonyos 
kellemetlen érzéssel volt kénytelen bevallani önmaga előtt: 
»Furcsa fiu! Engem, tulajdon apját fele örömmel sem ölelt meg.« 
Somkövy boldog elragadtatással nézte Oszkárt, s nem tudott betelni látásával. 
Ezer és ezer kérdést szeretett volna intézni hozzá, s nem tudott egyebet mondani csak 
ezt: »Ma érkeztél? mennyire megszépültél!« 
Oszkár érezte, hogy e helyen nem beszélhetik ki magukat egymás előtt, s csak azt 
kérdezte Somkövytől: »Hol vagy szállva?« 
»Az angol királynéban. Meglátogatsz?« 
»Még ma! - mindenesetre!« 
Rózsay ekkor idegesen közbeszólt: »Ne igérd el magad, mert nem a magadé vagy!« Mire 
Somkövy, nem akarva magát föltolni apa és fiu közé sietve jegyzé meg: »Nem is tartok 
igényt rád. Jöjj a mikor lehet. Most magatokra hagylak. Tehát a viszontlátásig! Isten 
veletek!« szólt és még egyszer megölelve Oszkárt, ki Somkövyt átkarolva kisérte az 
ajtóig, elsietett. 
Rózsay nevetséges orrhangon kiáltotta utána! »Jó napot!« S magában azt morogta: 
»Csakhogy elment!« 
A mint az ajtó bezárult Somkövy után, Oszkár oly hideg és határozott arczczal, 
melytől Rózsay szinte visszahökkent, attya elé állt, s eként szólitotta meg: »Te 
otthon elsiettél tőlem, mielőtt bővebb magyarázatokat adtál volna. Megparancsoltad, 
hogy ide kövesselek, tehát eljöttem. De tudod-e miért vagyok itt?« 
Rózsay szükülve nézett Oszkárra, de nem akarta elárulni, hogy Oszkár kérdése zavarba 
hozta (a kereskedőnek nem szabad a zavart elárulnia soha!) és haragos hangon felelte: 
»Minő kérdés?« 
De Oszkár épp oly hideg és határozott arczczal folytatta; »Hogy kijelentsem előtted 
azt, hogy én gróf Szentkláray Clarisset nőül nem veszem!« 
Rózsay kővé meredt, mintha Meduza arczába nézett volna. Majd elkezdett remegni, mint 
a kocsonya, s igy sipitozott: »Te? te?« 
»Én! - mert nem akarok gunytárgya lenni a világnak.« 
Rózsay egészen elvesztette lélekjelenlétét. Elkezdett futkosni a szalonban, mint egy 
őrült, és a haját tépte. 
»Botrány! - botrány! - megőrülök!« 
Éppen akkor lépett be az egyik inas, és jelentette, hogy a grófné már felöltözött és 
várja őket. 
Rózsayra épp ugy hatott ez a felszólitás, mint mikor a siralomházban ülő 
halálraitéltnek azt mondják: »A percz eljött! mehetünk!« 
Kezeivel intett az inasnak, hogy távozzék, s fejével mutatta, hogy azonnal menni 
fognak. És mikor az inas kiment, akkor Rózsay lerogyott egy karszékbe és hangosan 
zokogni kezdett. 
Oszkárnak szivéig hatott apjának zokogása, és érezte, hogy e nagy fájdalomnak ő az 
oka. És mikor ezt érezni kezdte, akkor érezte azt is, hogy hidegsége oszlik, s nagy 
elhatározottsága hanyatlik. Hisz Parisina kedvese is, Hugó, a kit attya fattyunak 
nemzett, a kit halálra itélt, még az is igy szólt attyához a vesztőhelyen: »atyám 
vagy mégis, érezem!« 
Rózsay csak zokogott, s igazán össze volt törve, porig alázva. S ha talán meg is 
érdemelte, mégis a fiu nem nézhette többé hideg birói szemekkel. Elfordult és tompa 
hangon mondá: 
»Atyám! - könnyeid égetik szivemet!« 
Rózsay fölemelte zokogó arczát, s reszkető hangon szólt: 
»Azért adtam életet neked, hogy megölj?« 
»Ah! és te azt akarod, hogy pellengérre állitsam magam? Betolakodjak egy oly körbe, 
mely megvet ha elfogad is? Én csak ott lehetek boldog, a hol engem megértenek! 
Szerény vagyok arra, hogy a büszkeséget kergessem, de büszkébb vagyok, hogysem a 
szerénység előtt pirulni ne tudjak!« igy szólt Oszkár, s könyek csillogtak 
szemében. 
»Boldog, irigyelt ember voltam egy pillanat előtt, s most a világ legszerencsétlenebb 
férge vagyok!« hörögte Rózsay. 
»Ne szólj igy! Ha ezen a nyelven szólsz nem tudok ellent mondani!« sóhajtott 
Oszkár. 
Rózsay érezni kezdte, hogy ismét ő a helyzet ura, s az előbbi hangon folytatá: 
»Elfelejted, hogy egész életemben a te javadra fáradtam, szenvedtem és küzdtem?« 
Oszkár lehajtotta fejét, s keserüen mosolygott: »Tehát többet tartozom neked, mint 
önmagamnak!« 
Rózsay, mint minden asszonyidegzetü férfi, a mily gyorsan összetört, oly gyorsan 
magához is tért: 
»Szemeidben könyek ragyognak! Te szereted atyádat! Oh fiam!« 
És erre nagy emphasissal átölelte Oszkárt. 
Oszkár tompán mondá: »Atyám! a grófné várakozik reánk.« 
»Menjünk! De ugy-e beleegyezel? megigéred?« 
»Ne kivánj több választ, mint a mennyit könnyek mondanak!« 
A kasznár leánya. 
Mezőhegyen az öreg Szabó Ferencz volt az uradalmi kasznár. Már három tulajdonost 
látott tönkre menni, de azért az öreg kasznár mindig szegény maradt. A milyen tiszta 
volt a háza, kertje, olyan tiszta volt a keze is. Tiszttársai közt ő volt a 
legöregebb, mégis neki volt a legkevesebb tekintélye. Sőt gyakran volt a többiek 
ellenszenvének kitéve, mivelhogy nem értette a magasabb mathésist. Ő éppen ugy 
számolt be az uradalmi igazgatóknak vagy a birtokosoknak, a mint a számok előtte 
feküdtek, s nem értett ahhoz, hogy a zérusokat hogyan kell hátulról előlre rakni, 
hogy meg is legyenek, és ne is legyenek meg. Igy ő maga került a zérus sorsára, mely 
hátul volt ugyan mégsem számitott. Mindössze a parasztok szerették, meg a falusi 
lelkész. A többiek, a kik az intelligentiához tartották magukat, rendesen gunyt üztek 
belőle. 
És mindez, - mint az öreg kasznár olykor-olykor elmondogatta, - azért történt, mert 
pénzes nem volt. Meg volt ugyan a rendes fizetése, pénzben és naturaliákban, de 
bizony ez az év végén mindig elfogyott, sőt némelykor elég sem lett. De megvan a 
becsület! - felelgette neki jóságos felesége, mert hisz a szegénység mindig a 
becsületességgel vigasztalja magát, s innen van talán, hogy a szegénység (mely mindig 
jobban terjed) minden becsületességet lefoglalván magának, abból nem jut a 
gazdagoknak. A becsület! a becsület! - mormogta olyankor az öreg kasznár, - »de az 
elcsapott ispánnak, a ki most a szomszéd városban uraskodik, mégis több becsülete van 
mint nekem. Uri társaságba jár, és minden tisztességgel fölruházzák!« - »Az is csak 
addig fog tartani mint az ispánság.« - felelgette jóságos felesége. S ilyen 
bölcselkedő párbeszédek alatt, - melyekre rendszerint csak napalkonyat felé került a 
sor, - a kedves szép Margit elkészitette az öregeknek az estebédet. Föltálalta a 
tiszta asztalra, és mikor együtt ültek a barátságos asztalnál, a jóságos kasznárné 
pontosan fölfohászkodott: »csak ilyen soha el ne hagyjon!« S aztán a kedves Margit 
ottléte alatt elsimultak a bölcselkedő redők az öreg kasznár barna homlokáról, s a 
vacsora végén olyan vidám hangulat uralkodott az egész házban, hogy a tiszteletes 
urat mindig a hangos nevetés csalta be esteli vendégnek. 
A kedves Margit édes apjának szólitotta az öreg kasznárt, és édes annyának szólitotta 
az öreg kasznár jóságos feleségét. Azok pedig mindketten ugy szólitották a kedves 
Margitot: édes lyányom. És ők mindhárman olyannyira megszokták már ezt a 
megszólitást, hogy talán a szivük szakadt volna meg, ha egyszer csak másként kellett 
volna megszólitaniok egymást. És ha az öreg kasznár olykor-olykor arany esőt látott 
álmában, és fájó szivvel (hogy csak álom volt!) ébredt fel utána, olyankor mindig ugy 
számolt be a saját lelkiismeretének, hogy nem a saját jóvoltáért kivánja meg a 
gazdagságot, hanem csak a kedves Margit boldogitására. És ez az érzés oly erős volt 
az öreg kasznárban, hogy ha néha ennek ellenében a kedves Margit, ártatlan kedélyének 
egyszerü vidámságával arról biztositgatta »édes apját«, hogy neki a gazdagság nem 
kell, ezt az öreg kasznár képtelen volt hinni. Sőt egyenesen erőszakolni akarta a 
kedves Margitra azt a vágyat, mely tulajdonképen csak az öreg kasznár szivében 
lakott. Persze nem a saját jóvoltáért, hanem csak a kedves Margit boldogitására. 
Mikor a mezőhegyi uradalom harmadik tulajdonosa is tönkrement és az uradalom a Rózsay 
kezére került, az öreg kasznárnak szomoru napja volt. Megtudta, hogy ez a Rózsay nem 
régi család, hanem csak aféle uj nemes, a kinek apja még bőröket árult. S most ime a 
fia gazdagabb mint egy gróf vagy báró. Bizonyosan az sem becsülettel szerezte, (mert 
a becsületnek nem lehet szerencséje e földön,) és mégis övé a világ minden kényelme 
és minden becsülése. Ah! a becsülés a fő dolog, nem a becsülelet! És mi szerzi a 
becsülést? a pénz! És mi nem tud pénzt szerezni? – a becsület! 
De még rosszabb napja volt a kedves Margitnak, mikor megtudta, hogy a régi tulajdonos 
- a ki sohasem lakott Mezőhegyen - elmegy, s helyébe uj uraság jön. Most már lakni 
fogják a nagy kastélyt, és nem lesz szabad boldogan futkározni a parkban, csevegni a 
madarakkal, és ápolni az elhagyatott szomoru virágokat. 
Pedig a kedves Margitnak más öröme nem volt. Nem tudta ő azt, hogy ő nagyon, de 
nagyon szép, és nem is ért rá, hogy a szépségében gyönyörködjék. Kora reggel tükör 
nélkül szedte magára egyszerü ruháit, és aztán nem is látta saját magát délig. Aztán 
mikor délután ideje lett volna magát tükörbe nézni, akkor a tükör helyett vagy 
könyvekbe, vagy kézimunkájára nézett. De sokat olvasni sem hagyták, mert az olvasás 
megártott neki. Nem tudták vele elhitetni, hogy a mi nyomtatva van, az mind hazugság, 
s mikor néha valami szomoru történet akadt a kezébe, ugy elsirt fölötte, mintha igaz 
lett volna. És egyébként is nagyon különös leány volt a kedves Margit. Csupa 
derültség, jóság, tisztaság mosolygott az ajkán, és mégis több hajlama volt a 
bánatra, mint az örömre. »Ez a gyermek érez valamit, a mit nem tud!« - suttogta néha 
az öreg kasznárné, mikor Margit az alkonyodó égre bámulva elfeledkezett magáról és 
fájdalmas mélasággal merengett el, mintha tegnap halt volna meg az édes anyja, s 
annak szemeit keresné a halvány csillagokban. »Ne is tudja meg soha!« - mormogta az 
öreg kasznár, persze ezt sem a maga jó-voltáért, hanem csak a kedves Margit 
boldogitására. 
Mert mi is lenne az ő életük, ha ez a leány nem volna? - Hányszor hallotta e kérdést 
az öreg kasznártól az ő jóságos felesége. És erre a kérdésre soha sem volt más 
válasz, csak az: »hát az ő élete mi lenne, ha mi nem lettünk volna?« 
»Jó estét kasznár ur, (kiáltott be az ablakon a tiszteletes ur), hát hallották-e már, 
hogy a jövő héten ide költözik az egész Rózsay család, és jön velük egy sereg gróf 
meg báró?« 
»Dehogy hallottuk! hát aztán igazán igaz lesz?« 
»Holnap érkezik a cselédség. Rendezik a kastélyt, tisztitják a kertet. No vége lesz 
ezután már a mezőhegyi csendnek!« 
»Hát hozza az isten őket!« 
»Csak arra volnék kiváncsi, hogy az a mi falusi fiskusunk, a hires Rigó Elemér, be 
fogja-e furni magát ezek közé is?« 
»Be hát! - Biztos mint a pinty.« 
»Majd akkor fog csak lenézni bennünket igazán!« - Kaczagott a tiszteletes ur, de nem 
gunyból hanem tiszta mulatságból. Mert sokkal nemesebb kedély, s emelkedettebb lelkü 
férfiu volt, hogysem haragudni vagy bosszankodni tudott volna a miatt, ha valaki 
lenézi. 
Éppen e perczben haladt el nagy hetykén az ablak mellett Rigó Elemér, és az öreg 
kasznárné megijedt, hogy hátha meghallotta? 
»Bánom is én! bárcsak meghallotta volna!« - mormogta az öreg kasznár. - »Örülök ha 
nem látom.« 
»Pedig soha sem vétett ellened semmit.« - Jegyezte meg békitő hangon az öreg 
kasznárné. 
»Hiszen még csak az kellene, hogy vétett legyen! - tudom nem járna igy az ablakom 
mellett.« 
»Látja, tiszteletes ur, milyen hirtelen embernek mutatja magát az én uram? pedig nem 
ilyen ám. Csak ez a Rigó képes a sodrából kiszedni, pedig talán nincs is 
szándékában.« 
A tiszteletes ur nagyot fujt hosszuszáru pipájából, s mosolyogva nézett Rigó után. 
»Ugy jár mintha tánczot járna. Azt hiszi, hogy ő a legdelibb férfi a földön. De azért 
lehet jó ember. Ezt az én kasznár uram is megengedi ugy-e?« 
»Nem lakozom benne.« 
»Majd akkor fogunk igazán mulatni ő kelmén, ha majd a grófok meg a bárók közt látjuk 
elpromenádézni. Mert, hogy ide fogja csőditeni az uri fiatalságot a Margit ablaka 
alá, ez bizonyosabb a halálnál.« 
Az öreg kasznár dühbe jött e föltevésre, s annál inkább, mert ezt ő maga is 
valószinünek találta. 
»Csak ide tegyék a lábukat! majd beszélek én velük Margit helyett.« 
»Hej! csak fiatalabb lennék vagy 20 esztendővel, majd vigyáznék én a kedves Margitra 
kasznár uram! - de igy? már én akár pápista pap is lehetnék, lelkem kasznár uram! - 
No, hanem ezért igy is csak vigyázunk! Ugy-e kasznár uram?« 
»Vigyázunk! vigyázunk! - dörmögte az öreg kasznár. - De hiszen ez annyára is 
vigyáztak!« 
Az öreg kasznárné nem érezte magát e megjegyzéstől találva, s mindössze is csak arra 
figyelmeztette békétlen urát, hogy halkabban beszéljen. 
E pillanatban vágott vissza Rigó Elemér egy ábrándos pillantást az utcza fordulónál, 
mire az öreg kasznár idegesen kérdé feleségétől: »Hol van Margit?« 
De mielőtt a jóságos asszony felelhetett volna, (s bizony ő maga se tudta, hogy 
hamarjában mit feleljen,) megcsendült a homályos szobában egy gyönyörü ezüst hang: 
»Itt vagyok édes apám! mi a parancsolatja?« 
»Hol voltál?« 
»Az urasági parkban édes apám. A kis madaraimnak vittem kendermagot.« 
»Megint egyedül jártál?« 
»Szaladtam, hogy hamar itthon legyek.« 
»Nem szeretem, nem akarom. Jegyezd meg, hogy szaladás közben legkönnyebben megbotlik 
az ember. Ismered a természetemet. Holnaptól kezdve meg van tiltva mindenkinek 
belépni az uraság kertjébe. Megérkeznek az uj urak, érted? A madaraid majd találnak 
ott elég magot, ne félj nem vesznek el éhen.« 
»Értettem édes apám.« 
A tiszteletes urnak jó szeme volt, s észrevett egy fényes könycseppet a Margit 
szempillái között. Nincs ilyen tiszta gyémánt a hegyek méhében, mint ez a könycsepp 
volt. Meghatva szólt Margithoz: »Miért aggódik madarai felett? hisz meg van irva, 
hogy az ég madaraira gondot visel az isten!« 
»Tudom, de az ég madarai is kénytelenek földön rakni fészkeiket, és a földön 
szivtelen rosz emberek laknak. Az urasági kertben ma érkezett meg egy goromba uj 
főkertész, a ki azt a parancsot adta ki, hogy a fákról és bokrokról minden fészket le 
kell szórni a kastély közelében. Az én kis madaram fészke pedig ott van a kastély 
közelében. Megkértem a kertész bojtárokat, hogy ezt az egy fészket kiméljék meg, s 
azok megigérték, hogy megteszik. De nem tudom, mikor akad majd a fészekre a goromba 
főkertész, a ki ha meglátja, nem fog irgalmazni.« 
»Vannak a fészekben kicsinyek, a kik még repülni nem tudnak?« 
»Hárman.« 
»Szegények. Ezeket hiába hoznánk el fészkestől, mert annyuk nem követné, s annyuk 
nélkül elvesznének. Hanem tudja mit kedves Margit? majd előbb meg fogjuk az anyát, s 
aztán elhozzuk a fészket.« 
»Oh! édes tiszteletes ur! - ha ezt meg lehetne tenni!« 
»Talán meglehet, hanem addig ne igen járjon az urasági kertben, nehogy ez vezesse 
nyomra az uj kertészt.« 
»Nem járok. Hanem mit fognak gondolni az én kis madaraim, ha nem látnak? - azt fogják 
hinni, hogy elhagytam őket!« 
»Kedves gyermek! majd én megmondom nekik, hogy mindig rájuk gondol. Tudok ám én 
madárnyelven is beszélni.« 
Az öreg kasznár haragos gondolatai közt is elmosolyogta magát. Arra a madárnyelvre 
gondolt, melyet a »jó madarak« szoktak egymással beszélni. Margit még egyszer 
megköszönte szives segélyét a tiszteletes urnak, s a konyhába sietett. 
A tiszteletes ur kezet nyujtott az öreg kasznárnak, s bucsuközben igy szólt: »Nem is 
tudják micsoda kincs az a kis leány a maguk házában!« 
Az öreg kasznár rámondta: »dehogy nem tudjuk. Csakhogy szegény kincs!« 
A tiszteletes urat bántotta ez a megjegyzés, de nem felelt rá. Megemelte kalapját, s 
eltávozott. 
Másnap csakugyan megérkeztek az uraságok. Egyszerre érkeztek meg valamennyien. Rózsay 
Félix Adél grófnőt vezette föl a szőnyeges lépcsőkön Viktor vezette Clarisset, s 
Frigyes együtt haladt Oszkárral, a ki az egész uton néma, szótalan volt. Különben nem 
is igen intéztek hozzá más kérdést mint azt, hogy talán beteg? mi baja? - Oszkár 
mindezen figyelmes kérdésekre csak fejével intette, hogy semmi baja sincs. 
Egyébiránt, ha lett volna is: baja, ez az uri társaságra nézve alig ha lett volna 
baj. Adél grófné el volt ragadtatva a kastély, a kert és az uradalom nagyszerüsége 
felett, s Rózsay Félix nem tudott hova lenni a dicsekvéstől és a hiuságtól. Eközben 
magas vendégei közt épp oly szerepet játszott, mintha komornyikjuk lenne. Éjjel a 
boldog izgatottságtól aludni sem tudott, s az a gondolat, hogy az ő fia nemsokára egy 
grófkisasszonyt fog nőül venni, már kora hajnalkor fölverte. A mint kilépett a 
terassera, ott találta Oszkárt, a kit szintén az a gondolat nem hagyott aludni, hogy 
nemsokára egy grófkisasszonyt kell nőül vennie. A nap fölkeltét nézte, és halványsága 
ijesztő ellentétet képezett a piruló keleti ég biboros arczával. 
Rózsay alig hogy észrevette fiát e szavakkal sietett feléje: 
»És te még most sem vagy szerelmes menyasszonyodba abba az enni való, s minden 
szépséget fölül muló, bájos kis mosolygó papagályba?« 
Oszkár fölrezzent, s komoran felelte: 
»Sajnálom őt épen, mint enmagamat!« 
»Pedig épen nem sajnálni való! - veled együtt édes Oszkár.« 
»Clariss Viktort szereti; elpirulunk mind a ketten, ha egymás szemébe nézünk. Azért 
kerüljük egymást.« 
»Hát miért nem hóditod meg szivét, ha már a keze a tied? Nem vagy-e te elegáns, fess, 
és okos fiu? Nem vagy-e százszor különb legény, mind az a vékony lábu, s vékony pénzü 
bárócska, he?« 
»Oh! atyám vessünk véget e kinzó, és erkölcstelen játéknak! Ne kivánd, hogy őrültté 
legyek.« 
»Majd bizony véget vetni, mikor oly szépen halad. Szavamat adtam, - erről több szó 
már nem lehet.« 
»Nem látod be vendégeink pár órai itt időzéséből, hogy mi köztünk áthidalhatlan 
széles és mély árok fekszik? Ők nem rokonszenveznek velünk, s csak alanti eszköznek 
tekintenek!« 
»Annál nagyobb lesz a mi győzelmünk fölöttük!« 
»Tegnap egy óra hosszat társalogtak Fricziről, Stefiről, Mukiról, kutyáról, lóról, 
balletről, - holott tudták, hogy egyikőjükhöz sincs szerencsénk.« 
»Van joguk hinni, hogy rövid idő alatt jó pajtásai leszünk a sociétás minden 
Friczijének, Mukijának, Stefijének.« 
»Nem vágyom e szerencsére.« 
»Pedig a mai világ csak azokat tartja nagyra, a kik velük esznek egy tálból. Általuk 
még miniszter is lehetsz.« 
»Igen, ha a parlament kocsisokból, lovászokból állana.« 
»Oh! Magyarországon ez sem lehetetlen.« 
»S nem volna-e szebb ha vagyonunkat, befolyásunkat arra forditanék, hogy ez 
lehetetlen legyen? Tőlünk függ, hogy nevünket tisztelve s áldva ejtsék ki! - Az az 
ut, melyen te haladsz, gunyra s gyülöletre vezet.« 
»Ellenkezőleg! az emberek földig hajolnak előttem!« 
»De magokban elitélnek.« 
»Ezzel nem törődöm. Néhány év mulva mindenki természetesnek fogja találni, s nem lesz 
senki a ki hinné, hogy valaha demokraták voltunk. A világ ellenez minden uj 
helyzetet, de ha létre jön az, rögtön belenyugszik.« 
»Oh! atyám, érzem én annak magasztosságát, ha a fia föláldozza magát atyjáért. De 
hidd el, a mi helyzetünkben ez nem magasztos.« 
»Rövid idő mulva - meglásd - máskép beszélsz. Csak egyszer megismerd az előkelő 
életet: szeresd meg időtöltéseit, - ismerd meg kiváló egyéneit! Meglásd, áldani fogod 
atyádat! Itt minden rendkivüli, minden genialis, - noch nie da gewesen! De sietek. - 
Trenirozom magamat a lóversenyre.« 
»Ez bohócz vonás már a te korodban!« 
»Eh! a societasban nem létezik semmiféle kor. Itt vén ember lehet az, a ki 20 éves, 
és fiatal ember, a ki 70 éves. Ki hogy birja! Mióta trenirozom magam, legalább 10 
fonttal soványodtam: vagyis tiz mértfölddel távoztam a gutaütéstől. Ugy-e 
szellemdusan fejeztem ki? Oszkár! ha te Clarisset meg nem hóditod minél hamarább, én 
magam fogok neki udvarolni!« 
»És nőül veszed?« 
»Azt nem; hanem - ugy-e már féltékeny vagy?« 
»Féltelek Viktortól; a ki bizonyosan nem türné, hogy Clarissenak udvarolj. Azt is 
rosz szemmel nézi ha én közeledem felé, - pedig lásd én Clarissenak csak férje 
leszek!« 
»Rossz szemmel nézi? hehe! tudja hogy veszedelmes vagy! Rád nézve ez hizelgő.« 
»Az igaz, hogy geniális situatió.« 
»Hát még a többi! - Ah! Oszkár! te a legszerencsésebb kópé vagy a világon! - És 
mindezt nekem köszönheted! - Pá! pá! - Ah! mily finoman tudod magadat meghajtani! - 
Az isten is aristokratának teremtett!« 
Az ellentét, apa és fiu közt alig tünhetett ki jobban, mint Rózsay és fia közt e 
párbeszéd alatt. Ha Oszkár vonásról vonásra ugyanaz lett volna, mint az apja, mégis 
egészen idegenné tette volna őt Rózsayval szemben az a jellem, mely Oszkár arczán 
visszatükröződött. Természet csodája, hogy apa a saját gyermekében ennyire 
megtagadhassa önmagát. Vajha Oszkár is ennyire megtagadhatta volna apját! - De nem 
tagadhatta meg. Bármily nyomorultnak érezte is sorsát, nem volt képes kiszakitani 
magát a gyermeki szeretet lánczaiból. Lehetetlennek érezte, hogy ő valaha 
kibékülhessen e ráerőszakolt világgal, de vágyai, eszményei, s akaratereje, mind a 
hamleti habozásban enyésztek el. Mert bármire akarta elhatározni magát, érezte, hogy 
apjának - ki egészen beleélte magát e helyzetbe - talán életkedvét metszené ketté. 
Hiába hivta segélyül a bölcsészetet, hiába a morált, mely a gyermeknek is ad jogot az 
apával szemben, mindez nem nyujtott neki szilárd pontot, melyben megfogódzhatott 
volna. - Hiába kért levélben mindennap tanácsot keresztapjától Somkövytől, az mindig 
azt felelte: »nem szabad, hogy atyád akarata ellen izgassalak.« De az a különös, hogy 
bármennyire segély nélkül, s elhagyatva érezte is magát Oszkár, mégis a legkinosabb 
pillapataiban sem tudta elhinni, hogy az a mire őt apja kényszeriti megtörténhessék. 
E reménykedés forrása talán az az elszántság volt, mely az emberi szivben csak az 
utolsó pillanatban szokott fölébredni, de olyankor aztán születése pillanatában már 
óriássá nő fel. 
Lélekbuvár előtt alig lehet érdekesebb feladat, mint kikutatni az okokat, melyek a 
benső ellentétet, Rózsay Félix és fia Oszkár közt előidézték. De ha valaki ezt a 
körülmények ismeretével vizsgálja, a legegyszerübb uton nyitjára akadhat. Oszkár édes 
annyától örökölte nemes, önfeláldozó szinte a rajongásra hajlandó természetét, s ezt 
az anyagot a nevelés benyomásai gyurták olyanná, a mivé lett. E benyomások szabadon 
müködhettek, mert Rózsay minél kevesebbet törődött a nevelés részleteivel. Mikor fia 
megszületett, az apa csak egy dologgal volt tisztában: azzal, hogy fiából olyan 
embert farag, a kire senki se mondhassa el, hogy vérében egy csepp zsidó vér is 
maradt. Minden hitehagyott igy gondolkodik, s igy érez. És ezt a czélját annál inkább 
elérhette Rózsay fiával, mert Oszkárban csakugyan nem volt egy csöppnyi zsidó vér 
sem. Sőt ha lett volna, a későbbi körülmények által még az is elpárolgott volna 
belőle. Nevelői református theológusok voltak, kik eleve beléoltották a puritán 
természetet. Aztán keresztapja befolyása alá került, a ki lassankint kiirtott belőle 
minden hajlamot a hiuságra és a léhaságra. Korai értelemmel ismerte fel a szépet a 
müvészetekben, s eszményitő erejét, kellő itélettel párositva átvitte a mindennapi 
életbe. Mint gyermek sohasem társalgott nála fiatalabbikkal. Sohasem gunyolták vásott 
kölykök, s nem izgatták föl gyermekszivében sem a bosszuvágyat, sem az irigységet. 
Később mindkettő elvesztette uralmát kedélye fölött, s már mint ifju tudott magának 
világnézetet teremteni, mely csak az erényt tudta szeretni, és csak a munkát tudta 
becsülni. Az öreg Rózsaynak igaza volt abban, hogy Oszkárt az isten is aristocratának 
teremtette. Csakhogy nem pénzaristocratának, hanem szellemaristocratának. Egészen az 
utolsó időig nem volt Oszkárnak sejtelme sem apjának óriási vagyonáról. És mikor az 
öreg Rózsay dicsekedve számlálta el fia előtt millióit, Oszkár ajkán finom gunymosoly 
lebbent el. És mikor az öreg Rózsay apai hiuságával gyönyörködött Oszkár férfi 
szépségében, ez Oszkárt szinte kellemetlenül érintette. »Nem az én érdemem!« jegyzé 
meg pirulva. »De az én érdemem!« harsogta Rózsay, és elbizottságtól kaczagott. Nincs 
kétség, hogy Oszkár, amennyi testi és szellemi előnynyel meg volt áldva, ha akarta 
volna, meg tudta volna hóditani Clarisse szerelmét, s az érdekházasságot át tudta 
volna idomitani szerelmi frigygyé. De Oszkár gyülölettel és megvetéssel gondolt arra 
a vásárra, melyet apja kötött, s nem volt ereje, hogy érzelmeit eltitkolja. Azért 
csak a magányt kereste. Minduntalan megszökött a társaságból, s Clarisse körül a tért 
egészen Viktornak engedte át. Aztán rendesen a park legsürübb helyeit kereste föl, 
nehogy ha keresik ráakadjanak. No! a hol ilyen a vőlegény, ott házasság bajosan lesz! 
- mondogatta egy pár vén cseléd. De hisz itt nem is házasságról volt szó, csak egy 
közönséges üzletről. S a hol a pénz beszél, ott hallgasson a sziv. 
Nem kellett valami különösen éles szem ahhoz, hogy fölfedezzék Oszkár modorában a 
folytonos tiltakozást az ellen, a mibe hallgatag beleegyezni látszott. Észre is vette 
ezt Adél grófné, de nem aggódott miatta. Sőt némileg örült rajta. Mert kedvesebb volt 
előtte egy olyan vő, a ki annak örül, ha minél több időt tölthet a feleségétől távol, 
mint egy olyan vő, a ki folyvást a nyakukon ülne. Hanem azért mégis szükségesnek 
látta az óvatosságot, és sohasem mulasztotta el figyelmeztetni Frigyest és Viktort, 
hogy Oszkárt tulságosan el ne hanyagolják. 
Egy napon, éppen az Oszkár magányos merengései alatt, különös eset történt. 
Oszkár, a mint a kastély közelében rejté el magát, és bár nyitott könyv volt előtte, 
lelke nem abból, hanem a természet könyvéből olvasott, egyszerre csak szivrázó segély 
kiáltásokat hallott. 
»Ki kér itt segélyt rajtam kivül?« szólt és izgatottan fölpattant, figyelve, hogy 
mely irányból jön a kiáltás? 
Egész teste remegni kezdett, de nem az ijedtségtől sem a félelemtől, hanem attól a 
szenvedélytől, mely csak nemes szivekben él, s mely saját magával nem törődve, képes 
vészbe, halálba rohanni, ha ki van hiva a kétségbeesés segélykiáltása által arra, 
hogy büntessen vagy védelmezzen. Remegett a dühtől, mert azt képzelte, hogy egy 
gyönge ártatlan lény szenved, egy szivtelen támadó keze alatt. És ilyen perczekben a 
képzelődés borzasztó erővel és sebességgel müködik. És a megtorlás vágyát oly magas 
fokra csigázza, hogy még gyönge lelkü emberek is gyilkolni képesek ily helyzetekben. 
Körülnézett, mint egy himoroszlán, ha nőstényének vészkiáltását, s kölykeinek 
jajsikoltásait hallja meg. Sörénye fölborzadt, öklei összeszorultak, s villámgyorsan 
futott abba az irányba, hol a segélykiáltás hangzott. »Ne ölje meg! Kegyelmezzen!« e 
siró szavakat hallotta még Oszkár mielőtt látott volna valamit. E pillanatban e nemes 
kedélyü ifju már fenevadhoz hasonlitott. Még egy ugrás és a keresett szinhelyen volt. 
Egy árnyas lugas közepén, sötét és sürü bokrok aljában egy angyali szépségü leány 
kulcsolta két szép kezét egy nyers szavu, dühtől és kegyetlen kárörömtől eltorzult 
férfi balkarja körül, mintha akadályozni akarta volna valamiben, mialatt a szivtelen 
férfi durván taszitotta el magától a leányt, ugy hogy az csaknem a földre rogyott, s 
jobb kezével, melyben egy fagereblyét tartott kiméletlenül leszórt a bokor közül egy 
fészket, melyben apró madarak ültek, s kiket az anyamadár szárnyainak őrülten gyors 
verdeséseivel, és keserves csicsergéssel védelmezett. A gereblye ütés először az anya 
madarat sujtotta le, aztán a fészket, melyből a még tollatlan kicsinyek élettelenül 
hömpölyögtek a porondra. De e pillanatban a durva ember is csaknem a földön hevert, 
mert oly iszonyu ökölcsapást kapott a fején, hogy megszédült, és hogy földre nem 
esett, az okozta, hogy a következő szempillantásban egy vas kéz (ugyanaz, mely 
megütötte) ragadta meg gallérját, s eszméletre rázta oly erővel, hogy csaknem a 
levegőbe emelte. 
Oszkár volt. Szeme alja megkékült, arcza viaszsárga volt, ajka szederjes, és hangja 
rekedt. »Mit tettél nyomorult?« szólt és rázta a kezében tartott embert, a ki az 
uradalom főkertésze volt. De mit bánta ezt Oszkár? megrázta volna ő a török császárt 
is, ha az lett volna a kezében. A leány, a mint váratlanul megjelenni látta Oszkárt, 
összerezzent, s bár szemeiből még könnyei folytak, mégis arczát egyszerre oly bájos 
pir futotta végig, hogy Oszkár égni érezte fagyott vérét. Oly szép volt e leány, hogy 
szépségének üdesége még a fájdalom körmei közt sem veszett el, mozdulatainak 
plastikai báját még a kétségbeesés sem zavarta meg. Tekintete egyszerre tükrözte 
vissza siró fájdalmát, s piruló szemérmét, még jajszava vádolt, s már hallgatása 
védekezett. Mesés torlódása a szivet elkábitó szépség, és jóság hatalmának! Tündéri 
játék, mely sokkal gyorsabban szórja a meglepőt, mintsem a megfejtés utól érhetné a 
benyomásokat. Oszkár e jelenet hatása alatt, bár a felindulás extasisában ment oda, a 
következő perczben már csak gépiesen szoritotta kezével a kertész gallérját, 
tekintete a leányra tapadt, s meg volt igézve. 
Aztán igy szólitotta meg a leányt: »Oh! szóljon mi történt, mert kegyeddel kell 
könnyeznem, s nem tudom miért? Miért hivott segélyül, ha nem mondja meg miben 
segitsem?« 
A kertész ijedtségtől és tehetetlen dühtől elvörösödve, bele akart vágni, de Oszkár - 
ki még még mindig kezében tartá, - egy tekintetével hallgatást parancsolt. 
A leány földre sütötte szemeit, s remegő hangon suttogta: »Bocsánat! az első fájdalom 
elkábitott. Nem tudtam mit cselekszem.« 
S indult, hogy eltávozzék. 
De Oszkár nem ereszté. Hirtelen eldobva magától megkinzott foglyát, a leány után 
sietett, s gyöngéden megfogta jobb kezét, mely könytől nedves kendőjét szoritotta. 
Aztán végtelen gyöngédséggel, melyben benne volt szeretet, részvét, vigasztalás, igy 
kiáltott fel: »Nem, nem bocsátom el, mig fájdalma okát ki nem tárja:« 
A leány még mindig lesütő szemeit, s felsohajtott: 
»Most már ugy is vége! most már nem segithet többé.« 
»Ugy-e madarait siratja?« 
»Azokat. Ők voltak minden örömeim. Velük voltam este reggel, és boldogan csevegtünk. 
Nem lakott e kertben senki, csak mi laktunk, s azt hivém, hogy enyém e kert, s e 
kertet madaramnak adhatom. De jött e durva kertész, s kimondta kemény itéletét. Azt 
hittem nem fog rátalálni, de rátalált. Ma éppen abban a perczben értem ide, mikor le 
akarta szórni. Sirva kértem, hogy ne bántsa, de azt felelte, hogy e fészek a kert 
tisztaságát rontja meg. Én istenem! - mit ronthat egy szegény kis fészek ilyen nagy 
kertben? mit ronthat egy boldog énekes madár? De hiába sirtam, ő nem irgalmazott. 
Ekkor sikoltottam, s azt hiszem segélyt kiálték. Csaknem a szivem repedt meg.« 
Oszkár ugy el volt bájolva, ugy meg volt hatva a leány szavaitól, hogy nem tudta minő 
elégtételt adjon fájdalmának, s mikor izgatottságában a durva arczu kertészre 
tekintett, ujra föltámadt egész dühe, s mint villám csapott rá s kirántotta kezéből a 
gereblyét. Nyilván le akarta ütni. A leányka látta ezt, és megijedt e jelenettől. »Ne 
bántsa! ne bántsa! ha szeret ne bántsa!« - kiáltá, s Oszkár eldobva a gereblyét, 
mintha egy régen keresett szót talált volna a leány felé fordult, s ezt kérdé tőle: 
»Ha szeretem-e?« Talán maga se tudta mit mondott. Talán ő is csak olyan gépiesen 
kérdezte, mint a mily szándéktalanul kérte a leány. De mindegy. Kérés és kérdés 
összehangzott, s a felelet kimaradhatlan volt. A leány észre vette magát és elfutott. 
Oszkár utána. 
A kertész vad gyülölettel, és bosszut lihegő arczczal nézett a távozók után s öklével 
megfenyegette őket. Aztán szétnézett, maga körül, mintha a látható tárgyakból akarná 
összeszedni szétszórt gondolatait, s csak most akarna tisztába jönni azzal, hogy mi 
történt? Hamar tisztába jött s rögtön, tisztogatni kezdett, közbe-közbe 
monologizálva. 
»Ha szeret ne bántsa! - igy sipitott az a kis tücsök. Bizony, tán neki köszönhetem, 
hogy agyon nem ütött? - Ha szeret ne bántsa! - és ez a hosszu pernahajder rögtön 
utánna iramlott. - Ilyen hamar? - hamar vége lesz. - De hogy meg akart ütni, az 
bizonyos. - Bárcsak megütött volna. - Isten Jézus ucscse visszavágom. - Vissza én! - 
De nem is soká maradok én ennél a zsidóba ojtott jöttment uraságnál. - Az öreg apám 
se szolgált jebuzeust.« 
Igy monologizált a dühöngő kertész, föltéve magában azt is, hogy ezentul a kert 
tisztaságával csöppet sem fog törődni, - mikor egyszerre csak léptek zaja hangzott, 
és Frigyes gróf közeledett a lugashoz Viktor báróval, a ki láthatólag izgatott 
volt. 
»Te valóban nevetséges ember vagy! Szégyeld magad. Oszkártól félteni Clarisst!« - 
Szólt Frigyes gunyosan. 
»Van rá okom. Oszkár hidegsége ingerli Clarisst, - bántja hiuságát, s már vettem 
észre hogy Oszkárral kaczérkodik.« - Felelte Viktor szenvedélyesen. 
»Nevetséges ember! - Hisz Oszkár férje lesz.« 
»Annál kevésbbé volna szabad kaczérkodnia véle.« 
»Pompás elmélet!« 
»Ez az ut szerelemre vezet, - s akkor én veszve vagyok!« 
Frigyesnek ötlete villant s igy kiáltott: 
»Le kell járni Oszkárt Clariss előtt.« 
»De hogyan, mikor esze több, mint mindnyájunknak összevéve.« 
»Oh! tudják is a nők érteni s méltányolni a férfi eszét! Tánczolj szebben, lovagolj 
delibben, lőjj jobban, vivjál ügyesebben, öltözködjél elegánsabban mint Oszkár: s 
nincs oly nő, a ki néked ne nyujtaná a pálmát.« 
»Ah! ez pompás gondolat! a nők előtt fogunk vivni. Éreznie kell, hogy élete a 
kezemben van!« 
Ekkor Frigyes meglátta a kertészt, s rákiáltott: 
»Hát kend mit keres itt?« 
»Oszkár urfival volt dolgom itt; osztán pedig elszaladt egy fehér cseléd után.« 
»Hoho! hát ilyenhez is ért?« 
»Ki volt a fehér cseléd? valami szobacziczus?« 
»Nem. Margit volt a kasznárkisasszony.« 
»Szép?« 
»Kinek milyen! ugy láttam, hogy Oszkár urfinak elég szép.« 
»Mehet kend.« 
A kertész elment, s ők tovább folytatták beszélgetésüket, de csakhamar közelegtek a 
hölgyek, és Clarisse egy édes üdvözlettel kibékitette Viktort. 
De Oszkárt ez nap egészen estig nem látták. Frigyes elmondta a mit a kertésztől 
hallott, s kaczagtak a fölött, hogy még Oszkár is kalandot üz. Tréfának vették, s nem 
tulajdonitottak a dolognak semmi fontosságot. Sőt Adél grófné örült, hogy Oszkár 
ehhez is ért. Legalább nem ül majd folyvást a felesége mellett. 
De Rózsayt boszantani kezdte Oszkár távolléte, s e bosszusága este még nagyobbra 
vált, mert este Oszkár oly daczos gőggel jelent meg a magas társaságban, hogy egy 
fejjel volt nagyobb valamennyinél, s aztán mikor a hölgyek és urak, udvarias 
viszonzásul elkezdték Oszkárt szokás szerint ignorálni, Oszkár szó nélkül 
fölkerekedett és köszönés nélkül elment. 
Oszkár tüntető eltávozása föltünést keltett a magas társaságban, és Rózsay szándékos 
illetlenséget látva benne, vörös lett a haragtól. Az első perczben ő is annyira 
frappirozva volt, hogy nem tudta mit tegyen, - utóbb valami ürügyet keresett, hogy ő 
is eltávozhassék, és azonnal Oszkár szobájába sietett, hogy fiát rendre utasitsa. De 
Oszkárt nem találta szobájában. Kénytelen volt visszatérni, s másnapra halasztani a 
megrovást és kiegyenlitést. De az egész éjét nyugtalanul tölté. »Ez a fiu erősen a 
fejébe vett valamit!« ez volt fejében az uralkodó gondolat. »Még valami bolondot 
képes elkövetni. Csinyján kell vele bánni.« S alig várta a reggelt, hogy ujra 
fölkeresse Oszkárt, ki már akkor egészen felöltözve ült az erkélyen, s fejét 
könyökére hajtva merengett. 
Rózsay az Oszkár vállára ütött, s neheztelő arczot szinlelve, szemrehányólag 
tekintett reá. 
Oszkár gyönge hangon köszönté: »Jó reggelt atyám!« 
»Jót kivánsz és rosszat adsz. Az egész éjet álmatlanul töltém a szégyen és bosszuság 
miatt.« Szólt lassu hangon Rózsay. 
»Az egész éjét ébren álmodoztam át a szégyen és a fájdalom miatt« felelte Oszkár. 
»Bosszant a szégyen, melyet te ejtél rajtam.« 
»Nekem fáj a szégyen, melyet te ejtél magadon.« 
»Te megsértetted főuri vendégeinket.« 
»Ők a gyalázatig sértenek mindkettőnket.« 
»Ezt a te agyrémeid sugják beteg lelkednek. Nem vagy hozzá szokva a főuri modorhoz. 
Az a mi téged sértett, az a societásban a legnagyobb megtiszteltetés. A kinél a 
mágnás elfeledkezik magáról, azt megtiszteli, mert annál otthon érzi magát: a kit 
megtisztel azt megsérti, mert lenézi. Hanem te ugy viselted magad, mint egy szemérmes 
maitresse, a ki tisztességes társaságba kerül. Minden kétes szót magára vesz, és 
minden által sértve érzi magát.« 
»A hasonlat akkor lenne helyes, ha én már Szentkláray Clarisse férje volnék.« 
»Hát mit akarsz tenni? Tovább óhajtasz kéjelegni gőgös gorombaságaidon? Azt akarod, 
hogy ők vadászszák kegyeidet? ők hunyászkodjanak előtted? Ki vagy te, mi vagy te? 
hogy igy fenhordod az orrodat? Nagyapád még bőrkereskedő volt, én emeltelek oda, hogy 
grófokkal ehetsz egy tálból, s főuri családba házasodhatok.« Fakadt ki Rózsay ideges 
haraggal. 
Oszkár hidegen végig nézte atyját, s igy felelt: 
»Vajha egészen tőlem függne, hogy ki és mi legyek. Akkor büszkébben mondhatnál 
fiadnak, mint a hogy én most apámnak mondhatlak téged. Akkor több volnék, mint most 
vagyok, mert nem kéne magam előtt pirulnom. Nem volnék kitéve annak, hogy szememre 
vessék nagyapám mesterségét, származásom aljasságát. Akkor nem volnék gunytárgya és 
hitvány játékszere az aristocatia salakjának.« 
»Salakjának? - kérdé elámulva Rózsay - hát gróf Szentklárayné, gróf Alszeghy, báró 
Tenkey nem a legősibb családok ivadékai?« 
»Annál inkább salakjai az aristokratiának! Mert miben tiszteletre méltó a név és az 
ősiség, ha nem abban, hogy az azokhoz kapcsolt kötelességeket hiven lerójják? Miben 
rójják le ezek? miben szolgálnak a hazának és a társadalomnak? Elpazarolják 
mindenüket léha élvezetekre, és nem szégyellik egy bőrkereskedő unokáját körükbe 
vonni, csak azért, mert az apja milliomos. Kutyáik ugatása, lovaik nyeritése 
becsesebb előttük, mint azok összevéve, kik életüket az emberiség fölemelésére 
áldozzák föl. Affectálnak, orrhangból beszélnek, s minden érdemüket szabóiknak és 
piperészeiknek köszönhetik. Felsőbbségüket sértő modorral, s nemességüket nemtelen 
érzelmekkel fitogtatják. Kinevetik a munkát, s vallást teremtenek a naplopásból. A 
valódi mágnás érzi, hogy mágnás, de senkivel nem érezteti. Ezek éreztetik, de nem 
érzik. Ezért salakjai az aristocratiának. Ezért gyülölöm őket, mint a hogy a valódi 
aristocratát tisztelem. - S ha az aristocratiát nem tudnám másként képzelni, mint a 
hogy bennük látom, demagóg lennék vagy socialista.« 
Rózsay ily tüzzel és határozottsággal hallva szónokolni Oszkárt, meghökkent, s egy 
perczre szinte hatalmába került fiának, aztán igy szólt: 
»Jó, de föltéve, hogy mindez igaz, illett tőled, hogy köszönés nélkül faképnél 
hagytad a társaságot, s szobába vonultál?« 
»Nem illett. Bevallom udvariatlanság volt, de éreztem, hogy ha maradok nagyobb 
sértést kell elkövetnem. Vérem fölháborodott, nem tudtam uralkodni magamon. Egy óra 
hosszat fecsegtek egymás közt Fricziről, Flicsiről, Stefiről, Mukiról, ennek a 
kutyájáról, annak a lováról a nélkül, hogy bennünket egy szóra méltattak volna. S az 
bőszitett föl legjobban, hogy te mindezt oly szent áhitattal hallgattad, mintha 
Krisztus magyarázta volna a bibliát.« 
Rózsay elpirult, de bosszuságában makacs lett. 
»Engemet érdekelt, s ez a te gorombaságodat, melyért én vagyok felelős nem mentheti. 
Menyasszonyodboz egy árva szót se szóltál.« 
»Beszélt ő eleget a csipkéről, ruháról, festékről, skandalumokról. Ezekhez pedig én 
nem értek, nem is akarok érteni soha.« 
»Akkor gratulálok házaséletedbez.« 
»Köszönöm atyám! vajha téged boldogithatna ugy, mint a hogy engem boldogtalanná tesz! 
Vajha általa czélodat ugy elérhesd, a mint én a magamét elvesztettem.« 
Rózsay sajnálni kezdte fiát, s hizelegve szólt: »Csak el ne taposd a hernyót, kecses 
pillangó lesz belőle. Én is gondolkoztam valaha ugy mint te most, s te is fogsz 
valaha ugy gondolkozni, mint én most. De addig is nincs szükség rá, hogy 
illetlenségeket kövess el. Ha vendégeink fölkelnek, mentsd ki magad azzal, hogy 
hirtelen rosszul lettél. Vágj mosolygó arczot, hogy el ne rémüljenek tőled. Ma 
vadászat lesz, ott összebarátkoztok, s minden jó lesz. De figyelmeztetlek, hogy ha 
nem viseled magadat udvariasan előttük összepirongatlak. S aztán tedd zsebre a kettős 
szégyent, ha egygyel meg nem elégszel.« 
»A szégyent zsebre rakni majd megtanulom tőled.« 
»Én meg eleget költöttem rád, hogy a jó nevelést elvárhassam tőled.« 
»O! ha pénzbe megy, leszek finom; csak aztán finomságomat nagyobb sértésnek ne 
vegyék, mint vették gorombaságomat.« 
»O! nem fogtok összeveszni. Ők a te finom sértéseidet, sértő finomsággal fogják 
parirozni. Csak megálld a helyedet, s nevetségessé ne válj.« 
»Ha eddig nem váltam nevetségessé, már ezután csak siralmassá válhatok.« 
»Kilencz óra, talán már ébren vannak, sietek intézkedni. Apropos ma dől el, mikor 
lesz a jegyváltás. A gyürük már megérkeztek.« 
»Nagy hajlandóságom volna a jegygyürüt fülembe akasztani.« 
»Ha fülekkel kezded, szarvakon végzed.« 
»Ugy van. Ha egy bőrkereskedő unokája gróf kisasszonyt vesz nőül, az bizonyosan 
gondoskodni fog arról, hogy gyermekének ne vethessék szemére szépapja 
mesterségét.« 
»Ej! - hagyd a multat. - A dynastia nálam kezdődik. Ezt mondta Napoleon.« 
»S nálam végződik, ezt mondom én. De siess atyám, mert már ébren vannak, s nagyon meg 
lesznek sértve, ha kijövet az inassal találkoznak s nem te veled.« 
»Igazad van. Ne feledd a mit mondtam« szólt Rózsay, s erélyt és határozottságot 
szinlelve eltávozott, pedig magában még inkább eltünődött azon, hogy ez a fiu tervel 
valamit, »de - tette hozzá gondolatában - sarkában leszek.« 
Oszkár egyedül maradt s igy sóhajtott fel: »Mily szép a világ! mint csábitja a lélek 
vágyait, a kebel szenvedélyeit, büvös ölelkezésre az örök természet! - Mily 
boldogságot tár elénk minden, a mi jogot nyer, jogot nem követelve, s kötelességet 
teljesit kényszerüség nélkül. Ó! és én ki vagyok taszitva a természet bölcsészetének 
e szentélyéből; gyermeki szeretetemmel, s önzetlenségemmel kell magamra gyujtanom ezt 
a hideg poklot, hogy benne elégjek! Mily keveset kértem, hogy mindent nyerjek, s mily 
sokat kaptam, hogy mindent elveszitsek! Szegény apának gazdag fia akartam lenni, s 
gazdag apának szegény fia lettem. - De nem! nem történhetik meg! - nem szabad 
megtörténnie! Érzem, hogy bensőmnek minden ize lázadozni kezd, és nincs erőm az 
ellenállásra: Oh! Margit! - talán a végzet vezetett elém!« 
Oszkár ezután lázas sietséggel (mintha félt volna, hogy az az elhatározás, mely 
lelkében most fogamzott, eltalálhat gyöngülni benne) szobájába sietett, a szoba ajtót 
magára kulcsolta, és levelet irt. Látszott a papirról, melyet maga elé tett, hogy 
levelét csak rövidre akarja szabni, de a sietség, mely hajtotta, oly nagy volt, hogy 
»nem volt ideje röviden irni.« A levélpapirok egymás után teltek meg, - s nagy csomó 
gyült össze, mig végre elkészült. Ujra végig olvasta a mit irt. Aztán bepecsételte, s 
ráirta a czimet. A levél Somkövy Albertnek szólt, s Oszkár maga akarta postára vinni. 
De már mikor a szobájából kilépett, elfogta a habozás, hogy vajjon postára tegye-e? 
Ilyen habozás, kétely és aggály fogja el a legbátrabb, s legerősebb idegzetü embert 
is, mikor egész életét egyetlen egy kártyára teszi fel. Ez a levél ilyen egyetlen 
egy, és utolsó kártya lehetett. 
Habozása közben megint bejárta a kert legtávolabb rejtekeit. Majd eltünt a kertből, 
és nem tudta senki hova megy. Eközben a kert ama részében, mely az istállók közelében 
feküdt nagy és vig kaczagás zavarta meg a természet csendjét. Rózsay Félix, hogy 
sportsmanné képezze magát, ez nap vette a 12-ik »Schwitzet«, ami annyit tesz, hogy az 
embert gyapottal kibélelt zsákokba varrják, miközben - mint az eszkimónak, - csak a 
lábai maradnak szabadon, aztán a legképtelenebb ugrálásra, és gyorsfutásokra 
kényszeritik a forró napon. Ugy hogy a verejtéktől, mely az egész testből patak módra 
csorog, szinte uszik az ember a maga pólyáiban. Ily módon fogy aztán a testből a zsir 
és a hus, és igy állhat elő a »szükséges soványság«, mely nélkül a sportsman nem 
versenyképes. Frigyes gróf és Viktor báró, kik Rózsaytól előre megkövetelték, hogy a 
sportsmani erények által igazolja a kaszinói választást, valóságos juxot üztek Rózsay 
soványitásából. Az izzasztásnál mindig személyesen voltak jelen, s ők segédkeztek mr. 
Boxnak (a leggorombább angol jockeynek) a bepólyáztatásnál. És mindannyiszor majd 
halálra nevették magukat, valahányszor Rózsayt a legképtelenebb bakugrásokra 
kényszeritették. E mulatság hire a hölgyekhez is eljutván, Adél és Clarisse 
olthatatlan vágyat éreztek arra, hogy egy ily soványitási jelenetnek ők is tanui 
lehessenek, s Frigyes megigérte nekik, hogy egyszer megszerzi nekik is ezt a 
colossális látványt, s utasitotta őket, hogy hol és mikor jelenjenek meg 
észrevétlenül a kertben. 
Az nap Rózsay, Oszkár rejtélyes magaviselete fölött töprenkedve, nem igen volt 
hajlandó a szokásos izzasztásra, de Frigyes, mivel épp akkorára rendelte a kertbe a 
hölgyeket, a legnagyobb erélylyel forcierozta a bepakoltatást. Mr. Box gorombasága 
már fenyegetővé vált. Végre megragadták Rózsayt mindhárman és bepakolták. 
»Gyönyörü Schwitz! - 36 foknyi hőség kerül ki belőle!« lelkesedett elfojtott 
nevetéssel Viktor. 
»Ma egy font apasztás.« Dörmögte Box, erősen rászoritva a szijjakat. 
Hiába erősitette Rózsay, hogy ma nincs rá kedve, a válasz az volt, hogy annál 
erősebben fog izzadni. Végre elkészültek, s Rózsay kinek még eddig sohasem jutott 
eszébe elgondolkozni a fölött, hogy főrangu barátai, talán tulságosan is visszaélnek 
az ő engedékenységével, most egy nevetségesen szomoru pillantást vetve önmagára, igy 
sóhajtott fel: »Csak az isten most erre ne hozná a fiamat!« 
És ekkor elkezdődött a trainning. Kergették, ugrasztották, s ha nem akart parirozni, 
a vékony nádvesszővel megcsiklándozták lábikráit. Eközben folyvást vicczeltek és 
kaczagtak. És a kaczagásba ezuttal női hangok is vegyűltek, mert Adél és Clarisse 
csakugyan megjelentek a szokott helyen, s Adél grófnénak az volt az első megjegyzése, 
hogy »ha ezt Muki látná, menten főbe lőné magát nevettében.« 
Rózsay kimerülten rogyott össze, és részvétre gerjesztő megszégyenültséggel kérdé: 
»Hölgyeim, nemde mulattató alak vagyok?« Mire keserü mosolylyal tette hozzá: »Ha még 
öt perczig igy maradok, halva született sportsman leszek.« 
»Szabaditsátok ki kérlek!« - szólt folyvást kaczagva Adél grófné »pompás! - igazán a 
fuldoklásig izzad!« 
»Vizbe ful a szárazon!« mondá Clarisse, és tapsolt mint valami czirkusi 
előadásnak. 
Rózsayt kipakolták, és ezt ő igazán hálás arczczal köszönte meg. Aztán engedelmet 
kért az átöltözésre, s eltávozott. A többiek, mikor együtt maradtak ujra kezdték a 
kaczagást, s Viktor diadalmasan kérdé, a nőktől: »mondhatják-e hogy nem tudunk kellő 
szórakozásokról gondoskodni?« 
»De ti csak nem hiszitek, hogy Rózsay komolyan versenyezni fog?« 
»Dehogy hisszük! hisz lóra sem mer ülni!« 
»Csak bolondot üzünk belőle!« 
»Ah! nektek minden sikerül!« 
»Várjatok csak! - szólt győzelemittasan Frigyes gróf, - most még a fiával kell egy 
fölséges juxot sceniroznunk!« 
»Nos, és mi lesz az?« kérdé mohó kiváncsisággal Clarisse. 
»Vivni fogunk vele, hogy megmutassuk, hogy élete a mi kezünkben van!« szólt 
Viktor. 
»Meg fogjuk nézni, - hangsulyozta Adél, - mert ezt a fiatal embert nem lesz kár 
megleczkéztetni. Hogyan viselte magát tegnap is! Botrány.« 
Frigyes sarcastikus hangon jegyezte meg: 
»Annyi bizonyos, hogy nem olyan bolond, mint az apja. Meg van benne a paraszt gőg. De 
majd kiverjük belőle.« 
»Meg kivánta volna, hogy én udvaroljak neki!« szólt ajkát biggyesztve Clarisse. 
»No még csak az kellene!« kiáltá Viktor, de mindjárt elboruló arczczal, s nyomott 
hangon kérdé Clarissetől: »miért ma ily szép, ily igéző?« 
Clarisset bántotta e kérdés, s haragosan fordult el Viktortól, kinek folytonos 
féltékenysége kinozta őt, s igy felelt: »Talán azt akarja, hogy izléstelen 
legyek?« 
»Tudna-e Oszkáron igy nevetni, mint az apján?« kérdé tovább Viktor. 
»Viktor maga megint kiállhatatlan!« 
»Ah! napról napra jobban imádom!« 
Nemsokára megjelent Rózsay, átöltözve. De ruhájánál jobban ragyogott arcza. »Jó 
reggelt szép hölgyeim! - jó ujságot hozok.« 
»Nos?« kérdék mindannyian. 
»Táray gróf« - 
Adél meghökkenve kérdé: »bátyám?« 
»Éppen most szállt le kocsijáról« végzé be Rózsay, ugy fogva föl a dolgot, hogy a 
büszke Táray gróf látogatása, a rokoni viszony anticipalását jelenti már. 
»Mit akarhat?« kérdé Adél elkomorodva. 
»S nem sietünk üdvözletére?« kérdé Rózsay csodálkozással. 
Frigyes Adélhoz sugott: »Oldalad mellett maradjunk?« 
»Jobban szeretném ha eltávoznátok előle!« felelte Adél. 
»Clarisse velünk jöhet?« 
»Menjen!« 
Ekkor Frigyes szó nélkül karjára füzte Clarisset, kit Viktor is követett, s könnyü 
lépéssel mindhárman elfutottak. Rózsay bámulva állt, nem értette a dolgot, de mielőtt 
fölvilágositást kérhetett volna, Adél grófné ráparancsolt: »Kérem nyujtsa karját, s 
keressük föl a grófot.« 
Rózsay engedelmesen nyujtotta karját a grófnénak, de alig tehettek nehány lépést, már 
előttük állt gőgös és megvető arczczal Táray gróf. 
Adél annyira zavarban volt, s annyira nem tudott uralkodni zavarán, hogy gépies 
udvariassággal igy köszönté bátyját: 
»Isten hozott! ez kedves meglepetés!« 
Táray komoran fogadta, s igy szólt: 
»Nem olyan minőt te szereztél nekem.« 
Igazi komikus benyomást tett eközben a hajlongó Rózsay, ki többször ismételte: 
»A legnagyobb szerencse rám nézve« - de nem folytathatta, mert Táray, a ki nem 
nyujtott kezet Rózsaynak, rögtön belevágott: 
»Bocsánat! Ittlétemet nem tudhatom be látogatásnak. Azonnal távoznom kell, s kérem 
engedje meg, hogy e rövid idő alatt gróf Szentkláraynéval tanuk nélkül 
társalogjak.« 
Rózsay elhült, s mint egy lefőzött alak kénytelen kelletlenül felelte: »A házi gazda 
tartozik engedelmeskedni vendégének.« S ezután elballagott. 
A két testvér most szemtől szemben állt, de két halálos ellenség nem állhatott volna 
egymással szemben kevesebb szeretettel, mint ők. 
»Csak röviden gróf ur.« Kezdte Adél, s e hang elárulta, hogy jól tudja mi fog 
következni. 
»Köszönöm, hogy e hangon szólit. Ön tehát el akarja adni leányát Rózsaynak.« 
»Nőül akarom adni Rózsay fiához.« 
»Nekem semmi kifogásom nem lenne az ellen, ha ön leányát egy paraszt ember fiához 
adná, ha leánya szeretné őt, s a fiu becsületes apának gyermeke volna. Szalonomba meg 
nem hivnám, de becsülném és szeretném őket; és ha meglátogatnának szivesen látnám, 
sőt magam is visszalátogatnám. De nekem születésem kijelölte szerepemet a 
társadalomban és az államéletben, én betöltöm azt kötelességből, s nem 
előszeretetből. S ha nem forogna fönt sem szükség sem czélszerüség arra, hogy 
aristokrata legyek, egy pillanatig sem takaródznám előjogaim ősi palástjába. De ha 
nem lennék ilyen, ha silány népszerüség vadászatból játsznám is a demokratát, még 
akkor is, nem ugyan, mint gróf Táraynak, hanem mint az ön bátyjának jogom, sőt 
kötelességem volna beleszólani a botrányos kisérletbe, mely nemcsak az aristocratát 
sérti, hanem a becsületet, melyhez minden ember, rangkülönbség nélkül egyformán 
igényt tarthat.« 
»Ön sérteget, s ezzel följogosit, hogy itt hagyjam.« 
»Ám hagyjon itt, de én azt a mit el nem mondhattam, elhallgatni nem fogom.« 
»Beszéljen hát, de aztán hallgasson ki engem is.« 
»Ez a házasság becstelenség. Mert ön nem csak leányát adja el pénzért, hanem eladja 
nevét, rokonságát. Ön ezáltal jogot ád Rózsaynak megvetni a mi vérünket, melyből ön 
és leánya is sarjadzik. Ön könnyelmü és bünös fényüzése által elpazarolta vagyonát, s 
most még mélyebbre sülyed szenvedélyeinél, azon eszközök által, melyekkel 
szenvedélyeinek élni akar. A középosztály ép ugy megveti e vásárért Rózsayt, mint a 
hogy mi megvetjük érte önt. Ha nem tudtok a világon büszkén, s becsülettel élni, ha 
leányod nem mehet férjhez szerelemből, menjetek kolostorba.« 
»Köszönöm Hamlet, de nem megyünk. Ha gazdag volnék, nem tenném azt a mit teszek, s 
hogy gazdag nem vagyok ti vagytok oka. Mért plántáltok belénk oly szokásokat, oly 
szenvedélyeket melyek gazdagságot igényelnek? Ha e szenvedélyeket megszoktuk, nem 
tudunk hozzá szokni a szegénységhez. A pénzt elveszi a világ, s nem kérdi, hogy kitől 
jön? s szokásaink gyönyöreit pénzért megadja a világ, akármicsoda pénz az. Belőlem az 
önzés beszél, de tebelőled is az. Te azt akarod, hogy én áldozzam föl magamat érted, 
s mért ne akarhatnám én ugyanezt tőled? Vagy mért nem veszi el közöletek valaki 
Clarisst? Elegen vagytok gazdagok. Miért vadásztok ti is parthiet? Mért acceptáltok 
száz mesaliánset? - Pénzért. Ha a pénz előttetek kedves, előttem ne legyen az? Nem 
vagyok jobb mint ti, de rosszabb se vagyok.« 
»Leányodat nőül vette volna közülünk bárki, ha nem félne te tőled, s ha nem volna 
rosszul nevelve.« 
»Nem ugy van, - az ok az, hogy szegény. E szerencsétlenségét nagy kegyesen 
megbocsátjátok, de szerencséjét nem. De miért vitázzunk tovább? Nekem nincsenek éveim 
csak pillanataim. Mit tehetek róla, hogy igy neveltetek? Mit tehet arról Clariss, 
hogy máskép nem nevelhetem? Az egész dolog nem bün, hanem szerencsétlenség; 
helyrehozására nem erény kell, hanem szerencse.« 
»Szójáték. Mindenki tudja a valót, ön meggyalázza azt az osztályt, melyhez tartozik. 
Ön nem csak saját gyermekével üz vásárt, hanem az egész arisztokratiával, s 
beláthatja, hogy nemcsak mint testvérének, hanem mint gróf Táraynak, jogom van 
elkövetni mindent, hogy megakadályozzam merényletét.« 
»Hol veszi a jogot? Nem önök hozták szokásba az érdek-házasságokat? Nem az önök ősi 
nevei diszelegnek a szédelgő vállalatok czégérein? Nem keveredtek önök össze a 
tőzsdék hiénáival? Nem önök nyitották meg szalonjaikat a Rózsay-féle emberek előtt? 
Hol vették a jogot utjába állani annak, a ki csak az önök utján halad?« 
»Abból vesszük a jogot, hogy roppant különbség van a közt, ha valakit elfogadunk, s a 
közt, ha valakit befogadunk. Mi elfogadtuk Rózsayt: de befogadni nem akarjuk. S 
kijelentem önnek, hogy el vagyunk határozva demonstrálni ön ellen, ha szándékáról le 
nem mond. És ha ön nem lép vissza, Rózsay fog visszalépni, mert neki az a czélja, 
hogy bejusson az arisztokracziába, nem pedig az, hogy számüzve lássa magát abból. Nem 
képzelem őt oly vakmerőnek és esztelennek, hogy kihivni bátorkodjék az ország minden 
befolyásos családját.« 
»Ah! fenyegetés? erőszak? Most már csak azért is megmaradok szándékomnál.« 
»Figyelmeztetem, hogy még nem késő. Mindenki tudja, hogy Clarisse Viktort szereti. 
Adja őt nőül Viktorhoz, s én 500,000 forintot biztositok neki nászhozományul.« 
»Ennyi lesz nekünk egy félévi jövedelmünk.« 
»Őrült asszony!« 
»Az volnék, ha gyáván visszariadnék az ön ártatlan fenyegetéseire. Mit árthat nekem 
az önök demonstratiója? Egy félmilliót adok jótékony czélra, s a nemzet tapsol s 
ünnepli e házasságot. Estélyeket adok, és ha önök demonstrálnak ellenem, megragadom a 
szellemi arisztokracziát, s az irodalom és müvészet fényével árnyat vetek az önök 
kocsisaira és jockeyira. Önök guny tárgyai lesznek, engem pedig ünnepelni fognak. 
Tessék megkezdeni! Én elfogadom a harczot!« - szólt Adél, és gyorsan eltávozott, 
Tárayt egyedül hagyva. 
Gróf Táray megkövülten állt, s ugy nézett távozó nővére után. Vére, a mily lázban 
égett előbb, oly annyira megfagyottan veszteglett ereiben, látva nővérét lealjasodni 
oly mélyre, hova őt Táray képzelete nem tudta követni. 
»Megállj!« kiáltá kétségbeesetten Adél után, de Adél nem állt meg. Azután Táray 
mindkét kezét szivéhez szoritva igy sóhajtott fel: »Meg fog történni! Oh! lehetetlen 
tulélnem! Elbujdosom, vagy rosszabbat teszek!« 
»Nem fog megtörténni gróf ur!« - kiáltá most egy határozott, férfias és csengő hang. 
S előlépett a bokrok közül Oszkár. 
»Ki ön?« - kérdé Táray meglepetve, de nem tudva eltitkolni, hogy az ifjunak látása 
jól esik neki. 
Az ifju, lángoló arczczal, de átszellemült tekintettel nézte Tárayt s igy szólt: 
»Rózsay Oszkár vagyok, a ki nem fog szégyenére válni sem Táray grófnak, sem 
önmagának.« 
»Ha szavainak nem hinnék, hinnem kellene arczának! Miben lehetek segélyére?« Kérdé 
Táray. 
»Távozzék gróf ur, aztán hallgasson, és bizzék bennem.« 
»Fogadja el jobbomat! ön nemes ifju.« 
»Nem bölcsőmben találtam a nemességet: de siromba magammal viszem. Isten önnel.« 
Táray meghatva távozott, s Oszkár azonnal a postára sietve sajátkezüleg adta föl az 
előbb irt levelet Somkövynek. 
Az érdekes titok. 
Az a jelenet, mely Adél és Táray gróf között lefolyt, a lehető legkinosabb hatást 
gyakorolta Adélra. Elsötétült, földult arczczal, lihegő kebellel hagyta el Adél 
Tárayt, és boudoirjába zárkózva, hosszu ideig senkit sem bocsájtott magához. Még 
Clarisset sem. Annyira fel volt indulva, annyira össze volt törve, hogy képtelen lett 
volna elmondani: mi történt? Arczáról pedig oly dolgokat olvashattak volna le, melyek 
gonoszabb föltevéseket ébreszthettek a valóságnál. Rózsay látta köszönés és búcsu 
nélkül eltávozni Tárayt, s ez őt annyira méregbe hozta, hogy kedvet érzett valami 
korhadt kólót dobni utána. Aztán Adél grófnét kereste, hogy fölvilágositásokat kérjen 
tőle, de Adélt sem találhatta meg. Végre megjelent Adél, s erőszakolt hidegséggel s 
kitelhető önuralommal referálta Rózsaynak a történteket, eszélyesen ügyelve arra, 
hogy Rózsayban semmi más érzés ne támadjon a sértett hiuság bosszuvágyán kivül, s 
hogy Táray modorából ne akarjon következtetést vonni az egész arisztokraczia 
modorára, melylyel esetleg a Clarisse és Oszkár házasságát fogadni fogják. 
»De hogy köszönés nélkül ment el! - ez mégis tulságos gorombaság!« - emlité a 
párbeszéd alatt Rózsay, mire Adél nem késett a dolgot igy világositani fel: 
»Bátyámnak raptusai vannak. Ilyenkor elveszti józan eszét. E baj gyermekkora óta 
gyötri. Ő ellene van e házasságnak, de nagyon jól tudjuk az okát. Bátyámat a kedves 
sógorasszony ingerli, a ki gyülöl engem, s a kit én még jobban gyülölök. E sziszegő 
kigyó nem tudja elviselni azt a gondolatot, hogy ezután szebb gyémántjaim lesznek 
mint neki, s hogy a főuri fényben ezután is tul szárnyalom őt. Irigység, és aljas 
ármány az egész. Azért kell siettetni a házasságot. Most már én is a siettetés 
mellett vagyok. Ez lesz az ő büntetésük. És akarom hogy a büntetés minél hamarabb 
érje őket. A kaszinóban majd kideritjük bátyám haragjának igazi okát, s fogadom 
általánosan kaczagni fognak fölötte.« 
»Meg is érdemli!« tette utána Rózsay, s kárörvendő arczán a grófné szavainak 
helyeslése látszott. 
»Legközelebb fényes bált adunk. Akkor fog megtörténni a jegyváltás. Meg akarom 
ismerni a környék aristocratiáját.« 
»Az előkészületeket már megtettem. Mazarin bibornok estélyei sem lehettek 
fényesebbek. Az egész ország beszélni fog róla«. 
»Csak ne soká késsünk. Minél hamarabb!« 
»Nem fogunk időt veszteni. A házasság csak azért is meg lesz. Nem csodálom, ha 
némelyek irigyen nézik, - mert talán lehet is ezt némelyeknek irigyelni!« 
Ekkor jött velük szemben Oszkár, a tiszteletes urral. Nagyon el voltak mélyedve a 
beszélgetésben, nem vették észre, hogy szemben jő valaki. De oly halkan beszéltek 
egymással, hogy két lépésnyiről sem lehetett volna megérteni őket. Mindkettőnek arcza 
izgatott volt, látszott hogy mindketten a lehető legnagyobb érdekkel csüggenek azon, 
a miről beszélnek. 
»Csak arra kérem tiszteletes ur, hogy a sürgönyöket rendben tegye föl, és ha választ 
kap, arról engem azonnal értesitsen. Ha Somkövy helyesli tervemet, akkor ne tartsunk 
semmitől.« 
»Alig nehány napig ismerem nagyságodat« - szólt a tiszteletes ur meghatott arczczal, 
de Oszkár hirtelen közbe vágott: 
»Kérem ne czimezzen igy. Az ur szolgái előtt mindannyian az urnak gyermekei 
vagyunk.« 
»De ez a nehány nap elég volt nekem arra, hogy végig lapozzam lelkét. Nem ütközöm meg 
sem a titokszerüségen, sem a gyorsaságon. Isten akarata előtt nincs mértéke az 
időnek. Egy szavával teremté a világosságot, egy percz alatt megvilágosithatja az 
emberek sziveit is. Ismerem Margit születésének titkát -« 
»Titkát?« 
»Igen, de épen nem válik hátrányára, sőt fokozza bennem a hajlandóságot, hogy mindent 
megtegyek érte.« 
»Oh! drága tiszteletes ur!« 
E perczben ők is észrevették a szemközt közeledőket, és hirtelen abbahagyták 
társalgásukat. Sem Rózsaynak, sem Adél grófnénak nem jutott eszükbe, hogy gyanusitsák 
őket. Adél azonnal Oszkárt vonta magához, Rózsay pedig a tiszteletes urat vitte 
magával, hogy dictáljon neki neveket, a kiket a legközelebbi estélyre meglehessen 
hivni az ugy nevezett »intelligentiából.« A tiszteletes ur készségesen követte 
Rózsayt, s már utközben egy csomó ismeretlen nevet mondott. 
Adél grófné az előbbi megállapodások után szükségét látta, hogy Oszkárnak udvaroljon. 
Bár semmi gyanuja nem volt, ösztöne mégis megsugta neki, hogy Oszkárra kiváló gondot 
kell forditania. Hizelgő mosolylyal és kecses taglejtésekkel tett Adél grófné 
szemrehányásokat Oszkárnak, a miért oly keveset mutatja magát, aztán feddőleg kérdé 
tőle, hogy »még most sincsen menyasszonyánál?« 
Oszkár a saját gondolatait füzve, boldogan sugárzó arczczal felelt a grófné 
kérdésére: »Nála vagyok grófné.« 
Adél nem látott e válaszban semmi czélzást, és kiváncsian kérdé: 
»Gondolatban?« 
»És érzelemben« egészitette ki Oszkár. 
»Ah! s ön szereti menyasszonyát?« 
»Véghetetlenül.« 
»E szerint alig várja hogy neje lehessen.« 
»Ugy van. Alig hogy várom, s már is alig várom!« 
»Csodálatos, hogy ezt előbb sohasem mutatta.« 
»Mert eddigelé magam sem tudtam.« 
»S hogyan tudta meg?« 
»Véletlenül. Elvesztettem önmagamat, s keresés közt őt találtam meg.« 
»Ej! maga elegánsan tudja magát kifejezni. Hol tanulta?« 
»Nem tudom.« 
»Mily kár, hogy én ezt eddig nem tudtam. - Megvallom szerettem volna ismerni az 
anyját.« 
Adél grófnénak ez óhajában pikáns czélzás rejlett, de Oszkár éppen ugy nem akarta 
elérteni ezt, mint a hogyan Adél grófné nem tudta elérteni Oszkár rajongását, s igy 
felelt: 
»Vajha én is ösmerhettem volna!« 
»Tehát nem ismeré?« 
»Őt nem, csak a sirját.« 
»Szegény fiu! hát sohasem mondta ki e szót: anyám?« 
»De igen, csakhogy ő nem hallotta.« 
»Mily malheur! De vigasztalódjék, nemsokára engem fog anyjának nevezni.« 
Oszkár, hogy gúnyos mosolyát elrejtse, félre fordult s igy jegyezte meg: 
»Köszönöm grófné!« 
»De ma még talán nem is látta - leányomat?« 
»Nem láttam, - de épen erre jönnek.« 
Ugy is volt. Clarisse pajzán kaczajjal közeledett Frigyes és Viktor között, - 
valószinüleg még mindig Rózsay sport-szenvedéseit nevetve. 
A mint Frigyes észrevette a közeledő Oszkárt, hirtelen odasugott Viktornak: 
»No most kard elé állitjuk. Jobban fog izzadni mint az apja.« 
»Kedvem volna ugy megrakni, hogy lepedőben vinnék fel.« - Sugta Viktor. 
Adél grófné kitárt karokkal lebegett Clarisse felé. Oszkár szándékosan hátra 
maradt. 
»Ah! mily gyönyörü e park! - nem lehet betelni élvezetével!« 
»Láttuk elmenni Nikit. Hamar elment.« 
»Szervusz Oszkár!«- kiáltott Frigyes. »Te rád hajtóvadászatot kell tartani.« 
»Tudom. S nem is mondom, hogy hátrább az agarakkal.« 
Adél grófné sietett közbe vágni, hogy meg édesitse e válasz érdességét: 
»Oszkár az előbb nekem őszinte vallomásokat tett.« 
Frigyes, hogy visszaadja a vágást, melyet Oszkár előbbi válasza mért rá, igy 
kiáltott: 
»Ah! talán arról a kis leányról a kit nem régiben megkergetett?« 
Oszkár arcza vérvörös lett, s még az előbbinél is érdesebb hangon kiáltá: 
»Rágalom!« 
Adél grófné megint békitőleg szólt közbe: 
»Oszkárnak igaza van. Tapintatlanság volt tőled Clarisse előtt ily kérdéssel támadnod 
meg őt.« 
Viktor tréfás komolysággal előlépett, s igy szólt: 
»Jól van Oszkár, ha sértve érzed magadat Frigyes gyanusitására, fogjunk azonnal 
kardot, s adjunk egymásnak lovagias elégtételt. A hölgyek lesznek a tanuk.« 
Clarissenek nagyon tetszett a gondolat, s tapsolva kérte: 
»Igazán jó eszme! vivjanak előttünk; ezt ugy szeretném látni.« 
Oszkár komor arczczal állt, s szemeit a földre sütötte. 
Adél grófné azt képzelte, hogy Oszkár fél a kihivástól, s ujból békitő hangon szólalt 
meg: 
»Az istenért! hagyjatok fel az ily tréfával!« 
Viktor gunyos mosolylyal kérdé: »S ön édes grófné nem tud örülni annak, ha két 
férfiut hős tusában lát?« 
»De csak tréfából?« - hangsulyozta Adél. 
»Ellenkezőleg!« - kiáltott Frigyes, »a legkomolyabb - testgyakorlatból.« 
»Igy pompás! - De ugy-e vigyázni fogtok Oszkárra?- s nem fogjátok őt nagyon 
megsérteni?« 
»Vigyázzon magára ő!« szólt diadalmas hangon Viktor, s szemeit Clarissera 
függeszté. 
»Ne félj semmit, nem fogjuk levágni az orrát.« Jegyzé meg Frigyes, - mire Oszkár a 
sok sértő kihivástól egészen türelmetlenné válva, elfojtott haraggal emelte föl fejét 
s egy libériás inasra rákiáltott, hogy hozza elé a kardokat és pisztolyokat. E 
pillanatban épen nem ugy nézett ki, mintha tréfára venné a mérkőzést, de még kevésbbé 
nézett ugy ki, mintha félt volna a mérkőzéstől. 
Még intéztek hozzá több kérdést, hogy tanult-e vivni? volt-e már kard vagy pisztoly a 
kezében? E közben ugy Frigyes mint Viktor a saját bajvivási ügyességeikkel, elmult 
párbajaikkal dicsekedtek és egymásra hezitáltak. Adél grófné egész lelkesedéssel 
hallgatta őket, kiknél nincs jobb vivó az egész kaszinóban, s Clarisse már-már 
sajnálni kezdte Oszkárt, ha majd e két félelmes viador kezébe kerül. Egy szóval a 
hangulat nagyon emelkedett lett, és mire az inasok a kardokat és pisztolyokat 
meghozták s a czéltáblákat fölállitották, akkorára már a szereplőkben annyira fel 
volt csigázva az ambiczió, hogy akár czirkuszi játékra mehettek volna koszorut nyerni 
és mulattatni a czézárokat! 
Viktor égett a vágytól, hogy hires mestervágásait először mutassa be Oszkáron. 
Gyakorlott mozdulattal megfogta a kardok végét, markolataikat Oszkár felé forditva, a 
mi azt jelenti, hogy tessék a kardok közül választani. Oszkár gépiesen elvette a 
kardok egyikét, s hegyét a földre ereszté. »Nos kivel kezded?« kérdé hanyagul 
Frigyes, mire Oszkár még hanyagabbul azt felelte, hogy neki teljesen mindegy. Azt 
gondolta magában, hogy »ha ti azt hiszitek, hogy ti az én bőrömre mulathattok, hát 
abban érzékenyen csalatkozni fogtok.« De nem szólt, türelemmel várta mig Viktor, ki 
elsőnek ajánlkozott, hadi állásba teszi magát, s kezdi fölhuzni a vivó-kesztyüt, 
melyet Oszkár eldobott magától. 
»Hogyan, hát te nem húzol kesztyüt?« kérdé Viktor, s arczán látszott a kárörvendő 
remény, hogy most csuffá teszi Oszkárt. 
Oszkár csak annyit felelt: »fölösleges.« S erre Frigyes, mint főrendező elkiáltá 
magát: en gard! - s a vivók kiálltak. Adél elragadtatva jegyzé meg: »Ah! mily szépen 
állanak ki!« Clarisse tapsolva emlegeté: »mily gyönyörü látvány!« Természetesen 
minden szem Viktor felé fordult, mert mindenki benne látta a mestert. S ezzel 
összecsaptak. 
Viktor támadott, de a támadásból csakhamar megkötött vivás lett. Oszkár oly biztosan 
és oly könnyedén védett, hogy már a harmadik csendülésnél éreznie kellett Viktornak 
azt, hogy nem ő a helyzet ura. Ez a tapasztalás méregbe hozta, s még hevesebbé tette. 
Frigyes hiába nógatta hideg vérre, nem használt. Oszkárnak egész testét támadta, de 
nem tudta sehol érinteni, mialatt Oszkár már nem egy ütést mért Viktor karjára, de 
csak ugy, mintha csak játszott volna vele. Több perczig tartott már a vivás. A 
hölgyek elfojtott lélekzettel tapadtak a látványhoz, és sziveik erősen dobogtak a 
Viktor érdekében. Egyszer csak Oszkár nagyot dobbant jobb lábával, előre szökött, s 
alig észlelhető gyors vágással Viktor kezére ütött. Viktor e pillanatban leereszté 
kardját, s arcza szégyentől lángvörös lett. 
»Mi ez?« kiáltá Frigyes összeránczolt szemöldökkel. »A körmöm!« felelte Viktor 
végtelen zavarral. »Nem vivhatok tovább!« Oszkár erre némán szalutált kardjával, s 
nehány lépéssel hátra vonult. Győzelme oly eklatáns volt, hogy Clarisse el nem 
rejthető bosszusággal fordult el Viktortól, Adél grófné pedig kelletlen örömmel igy 
kiáltott fel: »brávó Oszkár! - ön a győztes.« 
»A patvarba!« kiáltá haragosan Frigyes, és kiragadta a kardot Viktor kezéből. 
»Kezdjük mi! - en gard!« s türelmetlenül állt ki. 
Adél látta Frigyes haragját, s félt, hogy Frigyes kegyetlenül fog bánni Oszkárral, 
hogy lemossa a Viktoron ejtett gyalázatot. Azért igy szólt hozzá: »Mérsékeld magad 
Frigyes! - azt ugy is tudjuk, hogy te hires vivó vagy!« 
»Leghiresebb az egész jockey klubban!« erősitette Clarisse. 
»Allons!« - kiáltá Frigyes, és összecsaptak. Frigyes határozottan jobban vivott mint 
Victor, de Oszkár is jobban összeszedte magát. Nagy tüzzel támadta Frigyest, s oly 
képtelenül gyors és erős vágásokkal halmozta el, hogy Frigyes kénytelen volt 
hátrafelé vonulni. Egyszer csak igy kiáltott föl Frigyes »Pardon! - a czipőm sarka 
félre tört. - Kezdjük ujra.« Oszkár gépiesen engedelmeskedett, s előbbi helyére ment. 
- A hölgyek a legkomolyabb csodálkozással kezdtek eltelni. »Frigyes csak játszik!« 
sugta Clarisséhez Adél, mire Clarisse komoly tekintettel felelte: »Nem egészen. 
Oszkár rendkivüli vivó.« 
»Kezdhetjük?« - kérdé Oszkár, mire Frigyes válasz helyett kinyujtotta kardját. Ujra 
összecsaptak. Most Oszkár még nagyobb hévvel támadt, - már érezte fölényét, s benne 
is égett már a vágy hogy e dicsekvő s önhitt urfiakat megalázza. Egyszerre a 
leghevesebb támadás közepette visszahuzódott, - mire Frigyes szabályszerün előre 
tüzte kardját, s e pillanatban Oszkár villám gyorsan három oly erős vágást mért 
egymás után Frigyes kinyujtott kardjára, hogy a harmadiknál a kard messze kirepült a 
Frigyes kezéből. 
A mint a kard Oszkár csapásától kiröpült a Frigyes gróf kezéből, abban a pillanatban 
az egész kékvérü társaság complet le volt fegyverezve. Igy még nem vallott szégyent 
aristocraticus előitélet, s ezért esett mód nélkül keservesen. Hogy a demokratikus 
nevelés tulszárnyalja az aristocraticus nevelést tudományban, hogy a közpályán 
háttérbe szoritja őket a plebejusi ész és szorgalom, mindez az aristocratikus 
világnézet előtt megszokott dolog. De hogy egy parvenu jobban vivjon mint egy 
született gróf vagy báró, sőt játszva üsse ki kezéből a kardot, ez épp oly megalázás, 
mintha lóversenyen vagy rókavadászaton ragadná el tőlük egy lateiner a pálmát. Mert 
mi marad akkor az aristocratiának, ha már a kardot, gyeplőt és kantárt is kiütik a 
kezükből? 
Oszkár győzelme oly eklatáns volt, hogy ahhoz nem férhetett sem mentegetődzés, sem 
magyarázat. Nem lehetett egyebet tennie mint jó képet vágni a rosz játékhoz, és 
letenni arról a gondolatról, hogy Oszkárt esetleg komoly kard-párbajra 
provokálják. 
Clarisse lángoló arczczal, melyen azonban inkább a harag lobogott mint a lelkesedés, 
futott Oszkárhoz, s kezet nyujtva neki, igy üdvözölte: 
»Brávó! brávó! ez mesteri volt!« - s visszafelé jövet pikáns hangon sugta az ajkát 
harapó Viktorhoz: »Járjanak Oszkárhoz vivó iskolába.« 
Adél grófné folyvást csak ezt hajtotta: »Ezt igazán nem hittem. Gratulálok, 
gratulálok.« 
»No én régen nem vivtam már,« szólt végre, erőt véve fölindulásán Frigyes gróf: »de 
azért szivesen bevallom, hogy Oszkárhoz hasonló kard-vivót még sohasem láttam. 
Valóságos talentum!« 
Viktor igy folytatta: »Nem volna csoda, ha kijöttünk volna a kardvivás gyakorlatából, 
mert hisz ez mai napság már nem divat többé a kaszinóban. Ma már csak jogászok és 
journalisták verekednek kardra, - mi folyvást a lövésben gyakoroljuk magunkat. 
Lövésre jót állok, hogy kiállom Oszkárral a versenyt.« S ezzel vette az egyik 
pisztolyt, és a czéltábla felé fordult. »Elég lesz 25 lépésről?« kérdé Oszkártól, ki 
udvariasan hagyta helyben. Erre Viktor czélozott és lőtt. Minden szem a czéltáblához 
tapadt. Frigyes odafutott, s aztán zajos örömmel kiáltott: »Nagyszerü lövés! - éppen 
a fekete pontba lőttél. No Oszkár ezt csináld utánna!« 
Oszkár nyugodtan bevárta, mig a hölgyek is a czéltáblához futnak, hogy saját 
szemeikkel gyönyörködjenek Viktor lövésében, s mikor már szünni kezdett a diadalmi 
lárma, oda lépett a hol Viktor állott, czélozott és lőtt. 
Frigyes izgatottan futott a czéltáblához, de aztán diadaltól sugárzó arczczal futott 
vissza, s ünnepélyes hangon hirdette ki: »Elment! nem talált!« Viktor Clarissehez 
sugta: »Le van főzve!« s minden arcz kárörvendő sajnálkozással tekintett Oszkár felé, 
ki mosolyogva nézte végig az egész jelenetet, s aztán vagy négy lépést menve a 
czéltábla felé igy szólt: »Fogadjunk, hogy találtam! Megszámlálták hány golyó van a 
fekete pontban?« 
»Könnyü megszámlálni!« szólt Frigyes, és egy töltő vesszővel kivájta a golyót. »Itt 
csak egy golyó van!« - ezt akarta mondani, de már a mondat közepén megállt benne a 
szó, mert észrevette a kivájt golyó alatt a másik ólomdarabot is. »A manóba!« 
morogta, s tovább vájt. Nem sokára ki esett a második golyó is, s Frigyes kénytelen 
volt constatálni, hogy: »itt csakugyan két golyó van.« 
»Lehetetlen!« kiáltá elkomorodva Viktor, s maga is a táblához sietett. 
»Hitemre! ez szebb lövés volt mint a Viktoré!« - szólt Frigyes. »Oszkár te ebben is 
győztél. Meg kell kezedet szoritanom.« Ezt Frigyes őszintén mondta, s őszintén tette 
meg. S e percztől kezdve komolyan tisztelni kezdte Oszkárt. 
»El vagyok veszve!« gondolta magában Viktor, s busan nyujtott Oszkárnak kezet. E 
perczben nagy lélekszakadva jött Rózsay. 
»Micsoda harcz háboru folyik itt?« kérdé ijedt arczczal, legyőzhetetlen ellenszenve 
lévén ugy a kard mint a pisztoly iránt. 
»Barátom! a fiad megszégyenitett bennünket kardban és pisztolyban egyaránt. 
Becsületemre mondom első vivó a continensen.« Mondá Frigyes. 
»Csak szerencse!« szabadkozott Oszkár. 
»No akármi, de annyi bizonyos, hogy nem örömest állanék akár a kardod akár a 
pisztolyod elébe.« Válaszolta Frigyes. 
Adél grófné pathetikusan folytatta: »Ha ennek hire megy, Oszkár első tekintély lesz a 
Kaszinóban. De hol tanulta a vivást?« 
»Mindenütt.« 
»S mióta?« 
»Gyermekkorom óta. Ha a szellemi munkában kifáradtam, testgyakorlatokkal pihentem ki 
magam.« 
»Ez az én systémám!« - dicsekedett Rózsay, pedig dehogy volt az ő systemája. Nem is 
tudott felőle. De talán éppen azért lepte meg annál kellemesebben, s alig győzte 
ismételni: »Ez pompás! igazán boldog vagyok.« 
Clarisse e perczben hirtelen Oszkárhoz sietett, s igy szólitá meg: 
»S velem kezet sem szorit? az én gratulátiómat el sem fogadja?« 
Oszkár udvariasan meghajtotta magát. »Jutalomnak tekintem.« 
Viktor megsemmisülve sugta Frigyeshez: »Látod?« - De Frigyes válaszra sem 
méltatta. 
Ezután hangos csacsogás következett. Rózsay épp oly mértékben hizelkedett, mint előbb 
dicsekedett. Oszkár csömört kapott és észrevétlenül elosont. Nem sokára eljött a dél, 
a hölgyek öltözködni siettek, s a férfiak egyedül maradtak. A kérdés rögtön az lett, 
hogy mivel lopják el az időt ebédig? 
»Mig a nők öltözködnek, addig mi tarokkozhatnánk egyet.« Inditványozta Frigyes. 
»Elnyertétek már minden aranyomat.« Panaszkodott Rózsay. 
»Vigyázz jobban, és visszanyerheted.« Bátoritotta Viktor. 
»Inkább a fiammal játszatok. De hova lett?« 
»Hült helye!« 
»Megszökött.« 
Körül néztek, sehol sem látták. Nevét kiabálták. Semmi válasz. 
»Ennek a fiunak valami titkos járata van.« Jegyzé meg Frigyes. 
»Nem rég egy leányt kergetett meg.« Szólt Viktor. 
Rózsayt, ki a leánykergetésben aristocraticus bon tont látott, rendkivül érdekelte 
ez, és semmi rosszat nem gyanitva kérdé: »Egy leány? és tudják már a hölgyek?« 
»Ha kivánod megmondhatom nekik!« előzékenykedett Viktor arra számitva, hogy ezzel 
Clarisset felbőszitheti Oszkár ellen. 
»Jó lesz! - ez bizonyosan érdekelni fogja őket. De valaki jön.« - szólt Rózsay 
szemeit előre meresztve. »Micsoda figura ez?« 
»Nevezetes alak!« mondá Frigyes, és jobb szemére illeszté monocliját. 
És az alak, a ki rettentő hajlongások közt közeledett, mint az igaz hivő a próféta 
sirja felé, csakugyan nevezetes alak volt. Arczkifejezésre egészen kedélyes róka. 
Nagy pofacsont, apró szemek, és alázatos rókamosolygás. Aránytalanul szük vállak, s 
jól kifejlett gyomor, kurta, de ruganyos lábak, s a természettől comikumra destinált 
mozdulatok. Öltözéke tetőtől talpig distingvált, de mindenrészben kirivó. A 
szalonkabát fizetőpinczérre emlékeztetett, a nyakkendő szabólegényre, a fodros haj 
borbélylegényre, a kimázolt czipők, miniszteri ajtónállóra. - De bár minden kirítt 
rajta, semmi sem rítt le róla. Mert mindaz a mi részlet gyanánt szemet szurt, a maga 
egészében összhangot képezett az egyéniséggel, s attól elválaszthatatlanul alkotta 
annak eredetiségét. Minden változtatás nélkül mehetett volna szinpadra, s a közönség 
tapsolva fogadta volna őt, mint kitünő alakitó müvészt. Ilyen alakok az életben 
megbecsülhetlenek. Társaságban pedig pótolhatatlanok. 
»Rigó Elemér Alfréd a nevem!« kezdte mély hajlongások közt önbemutatását a nevezetes 
alak, de bár megnevezte magát, mégis a három arczról mely feléje bámult, nem vonult 
le a kérdőjel. Rigó még mélyebb hajlongások közt igy folytatta: »Rigó Elemér Alfréd a 
nevem, helybeli kis birtokos, ki mellékesen, és legtöbbször csak a szegények iránti 
jóakaratból, ügyvédséggel is foglalkozom. Mint az előbbi nagybirtokosnak testi-lelki 
jó barátja, kötelességemnek tartottam tiszteletem tenni méltóságtok előtt is, és 
fölajánlani szolgálataimat.« 
»Örülünk«, válaszolta lenéző mosolylyal Rózsay, s megnevezte (a nélkül, hogy ez 
bemutatás akart volna tenni) gróf Alszeghyt és báró Tenkeyt. 
»Oh! nincs szükség a bemutatásra!« - szabadkozott alázatos hajlongások közt Rigó: 
»Ily kiváló férfiakat ismer az országban minden gavallér. (Uj kérdőjelek az arczokon, 
melyek azt kérdik: talán te is gavallérnak tartod magad? - De Rigót e kérdőjelek nem 
zavarják meg, s nagy önérzettel igy fejezi be szavait:) szégyelném, ha mint igazi 
gavallér már régen nem tartoznám tisztelőik és bámulóik közé.« 
Frigyesnek kezdett megtetszeni a nevezetes alak, helyet mutatott neki, s melléje ült. 
Rózsay észrevette ezt, s ő is udvarias akarván lenni Rigóhoz, mint egykori 
üzletember, a ki semmiféle látogatást nem tud képzelni valami magán érdek nélkül, e 
kérdést intézte Rigóhoz. »Van talán valami dolga is velem?« 
»Azt hiszem hogy nincs!« - felelte Rigó nagy választékossággal: »De ha méltóságtok 
akarják, akkor lehet. Mert én, minden dicsekvés nélkül mondhatom, mindenhez értek. Ne 
méltóztassanak engem csak olyan közönséges kapaszkodónak tartani, a ki csak ugy ragad 
a főuri körökhöz, mint a birkához a kullancs. Én tudok mindent a mi a környéken 
történik. Tudom, hogy a környéken hol léteznek a legtökéletesebb lovak, legjobb 
kutyák, és a legbájosabb fehér-személyek. Ki tudok fürkészni minden utat, és minden 
fáradságot magamra vállalok, hogy zavartalanul nyujtsam a megszerzett 
élvezeteket.« 
Frigyesnek most már kezdett még jobban megtetszeni Rigó, s jókedvvel a vállára ütött: 
»A lovakat és a kutyákat átengedjük Rózsaynak. Mi beszéljünk a nőkről. Mondja csak 
miféle szép leányok vannak a vidéken?« 
»Válasza azonban a szép asszonyokra is kiterjedhet!« tette hozzá Viktor. 
Rigó Alfréd egyszerre a helyzet ura lett. Poziturába tette magát, s igy kezdett 
beszélni: 
»Ó! itt nagyobb a választék mint a török szultán háremében. - A nap minden órájának, 
a kedély minden hangulatának, az egyéniség minden árnyalatának megvan a megfelelő 
faj, szin és character.« 
»Character? talán bizony csupa Lucrétia és Virginia?« 
»Lucretia absolute nem, de Virginia talán itt-ott. Tetszik érteni? Ki kell azonban 
jelentenem hogy a térdig érő ruhásokról nem beszélek. Kivánják hogy előbbi 
állitásomat bebizonyitsam?« 
»Halljuk! halljuk!« 
»Nos tehát kezdjük a reggelen. Mert tetszik tudni, mi itt faluhelyen már csak a 
reggelen kezdjük, noha tudom hogy a fővárosban leginkább a reggelen végzik. De ezt a 
körülményt is bevonom a combinatióba. - Nos tehát föl tetszik ébredni reggel, s igy 
szól hozzám: Alfréd, szerelmes vagyok. - Én megkérdem: hogy aludt? - Feleli: mint egy 
zsák. Kérdem a házi koszthoz van-e szokva vagy vendéglőből él? Feleli: Mindkettőt 
ismeri. Ekkor kitekintek az ablakon s ha az idő szép, igy szólok: haja ragyogó 
fekete, szeme sötéten lángoló, szine creol, arcza piros mint az alkonyi ég ha szelet 
jövendöl. Nem magas de telt, járása közben egész teste rezeg, szüntelenül mosolyog, 
vidámsága kedves, beszédes és kitünően szenvedélyes, fogai »veszedelmesen« üdék és 
erősek. Hol van ő? - hipp kopp, egyet fordulok és: itt van ő. - De ha nem tetszik 
felébredni reggel, mert nem tetszett aludni az éjjel, akkor a szerelemben szerepet 
játszik a frizura, a ruha, és a czipő. Igéző a sóhaj és a némaság. Az idő szép, s igy 
a főszinek ugyanazok, csak bőre fehér és az alak magasabb, jelleme alattomosan 
szende, pirul, de pirja nem a nyilt szemérem, hanem a titkolódzó szerelem. - A 
középosztályhoz tartozik, s mozdulatai müveltek, finomak és sok regényt 
elolvasott.« 
»De okosan beszél!« Mekegte Rózsay. 
»Fölségesen!« kiálta Frigyes. Rigó diadalmasan igy folytatta: 
»Ha reggel az idő csunya, esős, ködös, szeles - mert az időnek csak reggel van 
befolyása a szerelemre, azontul a körülmények és az egyéniség dönt, akkor ha 
tetszett, ha nem tetszett aludni, a helyzet ugyanaz. - Mintha szerelmes lennék 
Alfréd! - igy szól hozzám, s én felelem; haja világos szőke, szeme kékes, s ugy 
fénylik mint a nap a ködben, tekintete kissé ostoba, s egész lénye nagyon prózai. 
Járását lomhának lehetne mondani, de testén feszül a ruha Kedélye olyan mint az idő: 
ha szól bolondot mond, vonakodik de védelemre ügyetlen, - jelleme passiv, nem szeret 
csak szeretteti magát. Fajára német. - Ilyen kell nekem! - én füttyentek, és ő itt 
van!« 
»Barátom maga Lavatér.« 
»És don Juán! mind ezt én praxisból ismerem!« szerénykedett Alfréd. 
»És létező nőkről beszél?« kérdé némi kételylyel Viktor. 
»Izről izre létezőkről. - De hát kikről beszéltem még eddig? Ez még csak a reggeli. 
Hol van az ebéd, a vacsora és az éj?! Hol vannak ők, a tiszta fajok és a keverékek? A 
karcsuk, sáppadtak és fekete szemüek, kikre a pezsgő mámorában gondolunk? Hol vannak 
a vakmerő kalandvágy alakjai, az előkelő, jó hirü szép asszonyok? Hol vannak a 
kifáradt sziv villany-telepei, a párducizmu zsidónők? Hol vannak a bálok tündérei, a 
templomok sylphydjei, - és hol vannak a borbélyok, szabó és csizmadia legények 
szeretői, kiket elütni tiszta üdv! Ó én ezeket mind szinről-szinre ismerem, - 
kitanulmányoztam velük a nő udvarlás ezer alakját, - a fortélyokat, kacsintásokat, 
ajk- és orr fintoritásokat, ki a kezek és lábak fontos szerepét, - kitanulmányoztam a 
női jellemek sokszerüségét, és meg tudom itélni azt egy mozdulatáról egy 
tekintetéről. Tudom kiket kell szeretve, kiket megvetve, kiket epedve, kiket 
gunyolva, kiket rajongva, kiket dühöngve meghóditani, mert mint Zampa énekli: »nekem 
csak a nők minden szenvedélyem!« 
»Bravó! bravó!« lelkesült Frigyes, és tapsolt. 
»Hisz maga paradicsomot igér!« kaczagott Viktor. 
»A kópé, még engem is tüzbe hozott« kiáltá Rózsay. Frigyes is hozzátette: »Alfrédnak 
a legközelebbi bálon mindenesetre jelen kell lennie!« 
»Ugy van ezennel meghivom!« kedveskedett Rózsay. Mire Rigó mélyen meghajlott, de 
ugyanakkor elkomolyodott. A rejtélyt nemsokára ő maga igy fejté meg: 
»El fogok jönni. De előadásomat még nem végeztem be. Bármily hihetetlennek lássék is, 
de be kell vallanom hogy én ismerem a tiszta szerelmet is. Nem ugyan praxisból, de 
jól ismerem. Onnan ismerem hogy van Mezőhegyen egy leány, a ki legszebb a világon, de 
oly jó, oly ártatlan, hogy bár bizalmas vagyok vele soha semmiféle rosz gondolat nem 
jutott mellette eszembe. Ez a leány tönkreteszi minden tudományomat, mert vele 
szemben széles praxisomnak egyetlen egy fogását se alkalmazhatom. Ártatlansága 
lefegyverez, jósága ügyetlenné tesz. Ebből azt következtetem, hogy ez a leány egyedül 
képviseli a mai világban a tiszta szerelmet, mely hozzáférhetetlen. - S megvallom, 
noha magam sem értem, én örülök ennek. Éppen ez okból fájna nekem nagyon az - ha ez 
az ártatlan kis leány olyan sorsra jutna mint a többiek, a kik más sorsot nem 
érdemelnek. Van itt száz meg száz akit szeretni, a kivel mulatni lehet, - ezt az 
egyet minek bántsuk? Higyjék meg, hogy nem lehet a világon gazember, - én már csak 
elég nagy vagyok - a ki meg ne bánná, ha ezt a kis bolond teremtést tönkre teszi. 
Azért kérem méltóságtokat, vessék magukat közbe, hogy a nagyságos urfi hagyja abba 
czélzatait e szegény gyermekkel.« 
»Az én fiam?« kérdé Rózsay, s rosz sejtelem ragadta meg. 
»Igen Oszkár ur. Ne kerülgesse, ne kisérgesse.« 
»Kisérgeti?« 
»Most is mikor jöttem, ott találtam az ablaka előtt.« 
»No, ugy-e megmondtam, hogy a te fiad szerelmes? Itt van ni!« Tréfálkozott 
Frigyes. 
»Micsoda leány az?« kérdé Rózsay izgatottan. 
»Az uradalmi kasznár leánya, Margit.« 
»Az a! a kertészed is azt mondta. Azért nem kártyázott hát velünk, mert oda szökött. 
Most már minden világos!« gunyolódék Viktor. 
»Többet is tudok ennél, - folytatta Rigó - mert hát én, a mi itt történik, mindent 
megtudok, azt is tudom, hogy Oszkár sürgönyzött Pestre valakinek, mintha titokban 
akarna megesküdni Margittal.« 
Rózsay elsápadt. - Rigó igy folytatta: 
»Persze ez csak arra van számitva, hogy a leánykát elbolonditsa, azután valakit 
papnak öltöztessen fel, ismerem én az ilyen fogásokat!« 
»De már ennek fele se tréfa. Köszönöm barátom.« dörmögte Rózsay, s gondolataiba 
mélyedt. 
»Semmi hasznom sincs belőle, de bizony isten a szivem fájna, ha sikerülne.« esengett 
Rigó, s igazán meg volt hatva. 
«Nem fog sikerülni. Megakadályozzuk.« Incselkedett Viktor. 
»Elütjük az orra elől!« gondolta Frigyes. 
Rózsay sokáig nem tudott szólani az izgatottságtól, végre igy szólt: 
»Ne féljen, csak tréfa. Bizonyosan rosszul értette a sürgönyt. Kérlek barátim, ne 
tegyetek emlitést erről Oszkár előtt. Van okom miért. Ha gunyolnátok vele, csak 
rontanátok a dolgot.« 
Frigyes és Viktor egészen tréfára vették Rigó ijedt hangu leleplezését, de Rózsay 
csaknem belebetegedett. Mintha minden actiája felével esett volna, s általános 
panique állt volna be a börzén, olyan kétségbeesett zavar ült ki az arczán; az egész 
világ elsötétedett körülötte, de ő ebben a sötétségben tisztán látta azt a mi 
fenyegette. Mint a mily tisztán lehet látni a vak éjben a villámot, mely fejünk 
felett a tetőt gyujtja meg. 
Rózsay előtt világos volt, hogy Rigó Alfréd nem a világba beszél. Rózsay előtt már 
régen gyanus volt Oszkár rejtélyes modora. Nem tudta érteni fia kedélyének gyors 
változásait. Nem a komor gőgöt, majd ismét a gunyos közlékenységet. Nem tudta 
összeegyeztetni azt, hogy fia martyrnak mondja magát, - de legtöbbször ugy tünik föl 
mint titkos ellenség, a ki csellel akar győzni. Most mindez megvilágosodott a Rózsay 
fejében. Megértette Oszkár eltűnéseit. Egész nagyságában felfogta a benső viszonyt 
Oszkár és Somkövy közt. És érezte azt is, hogy ha ő most dühös indulatára hallgatva, 
erőszakos csapást akar mérni ama hálóra, mely ellene szövetett, akkor talán ő is 
fogva maradhat e hálóban a nélkül, hogy azt széttéphetné. Mert Somkövy van olyan 
gazdag, hogy Oszkárt fiául fogadhassa, ha netalán Rózsay kitagadná. És meglehet, hogy 
a kitagadást Oszkár köszönné meg legmelegebben. »Félix mi lelt? be vagy savanyitva!« 
kiáltá Frigyes kaczagva, a mint elnézte Rózsay megnyult ábrázatát, de Rózsay most nem 
értett tréfát senkitől. Nem is felelt, csak nézett mint egy gutaütött. Frigyes és 
Viktor nem értették, hogy micsoda veszély lehet abban, ha Oszkár esetleg el tudja 
csábitani a kasznár leányát, s még jobban kaczagtak Rózsay fölött. 
De jöttek a hölgyek. Lovagló toilettet vettek magukra, s amazonokhoz hasonlitottak. 
»Nekem Cleopatra kell! én másra nem ülök!« kiáltott Clarisse már messziről, és 
kecsesen suhintott lovagostorával. »Oszkár nincs itt? nem jő velünk? kérdé Adél 
grófné, mire Rózsay a grófnéhoz suhant, s csaknem elsodorta magával. »Grófné! nehány 
bizalmas szóra kérem! - Végünk van ha valami okosat ki nem találunk.« Adél elhült, 
félrevonult Rózsayval. Ezalatt Frigyes bemutatta Clarissenak Rigót. »Bemutatom neked 
Rigó Elemér Alfrédet.« S oda sugott Clarissehoz: »El ne nevesd magad.« Clarisse 
ajkait harapta s Frigyesig végezte: »Valódi minta-gavallér és kapaczitás.« 
»Velünk jön lovagolni?« kérdé Clarisse, mire Rigó nagy lelkesedéssel kiáltott 
föl: 
»Ha kell gyalog!« 
»Gyalog lovagolni? - ezt még nem láttam;« szólt Clarisse kaczagva, s szabadon öntötte 
ki az előbb elfojtott nevetést. 
»A kasznár háza előtt haladjunk el!« mondá Viktor, arra számitva, hogy Oszkárt ott 
fogják találni, a mi Oszkárra nézve bizonyosan hátrányos lesz Clarisse szemében. 
»Miért ott?« kérdé Clarisse kiváncsian. 
»Majd meglátja!« felelt Viktor, és sugva kérdé Rigótól: »Ugy-e most is ott van?« 
»Több mint bizonyos!« felelte Rigó fontoskodó bizalmassággal. 
»De siessünk! mama kérlek máskor suttogjatok, én nem várlak!« türelmetlenkedett 
Clarisse. 
»Menjetek magatok! én itthon maradok!« felelt Adél grófné, s az ő arcza is olyan 
zavart volt mint a Rózsayé. 
»Menjünk!« kiáltá Viktor örülve, hogy a mama nélkül lovagolhat Clarisse oldala 
mellett, s erre mindnyájan elsiettek. 
»Meg vagyok győződve, hogy Oszkár szándéka komoly.« Szólt Adél grófné, mikor végig 
hallgatta Rózsayt. »Most már előttem is tisztán áll a dolog, a mit eddig nem 
értettem. Most már értem, miért szólt előttem is oly igazi lelkesedéssel 
mennyasszonyáról. Esküdni mernék, hogy a pap is benne van a complotban. Emlékszik, 
mikor szembe jöttek velünk, mily bizalmasan suttogtak együtt? Elborzadok a 
gondolatra, hogy Oszkár terve sikerülhet! Mily szégyen, mily gyalázat lenne 
mindkettőnkre! Tennünk kell valamit! Nem! - mindent meg kell tennünk, hogy elháritsuk 
e csapást. S hogy ön ezt előbb be nem látta! De mi is hibások vagyunk. Mindig 
mondtam, hogy nem szabad elhanyagolnunk Oszkárt. Hizelegni kellett volna neki. Mindig 
mondtam. De ezentul egy lépésre sem engedjük el magunktól. - Még nem késő. - Még nem 
lehet késő. Ha Oszkár szereti azt a leányt, ez nekünk nem baj. Ha szereti hát 
szeresse. Ha kivánja legyen övé! - Ah! megvan! meg vagyunk mentve! - Ez remek, 
csalhatatlan terv!« És a grófné arcza kividult, ragyogni kezdett. Éppen ugy ragyogott 
mint a sátán arcza, mikor elboritja a pokol tüzének izzó vörös fénye. A grófné 
kaczagott, mint Mephistó a kertben, mikor Faust már a sötét bokrok közt Margitot 
üzte. Itt is Margit volt a játékban. Érted-e már Rózsay mi készül? - Nem akarsz 
Mephistóvá lenni? azt hiszed talán nincs kezedben a szükséges ördögi hatalom? - Már 
hogy ne volna! Nincsenek-e millióid? Van-e ördögibb hatalom a pénznél? - Még most sem 
érted? Nézd a grófné arczát, nézd diadalmasan repkedő tekintetét. Igy repked a sötét 
kánya, mikor lecsap a szelid galambra. Ah! ez remek, ez csalhatatlan! Meg vagyok 
mentve. A vásár nincs elrontva. Csakhogy most már nem csupán egy, hanem két ártatlan 
lélek van biztositva a pokolnak. Hamar a szerződést megirni. Kerül a mibe kerül. A 
pénz nem kérdés, a hol a kérdést csak pénz oldhatja meg.« 
»Szóljon grófné! remegek a vágytól« - s habár még mit sem értett, már bizott a 
sikerben Adél grófné bátoritó tekintetétől. 
»Nem ismeri Oszkárt? Lám, én nem vagyok apja, mégis jobban ismerem őt mint ön. Tele 
illuziókkal! - szegény ifju! - Kaczagnom kell ártatlansága felett! - Nem érti? - És 
mi meg tudtunk ijedni! - pedig hát ő titkolódzik. Ő cselt forral. A ki alattomoskodik 
az vagy legyen róka, vagy ne alattomoskodjék, mert bizton tőrbe kerül. Hisz Oszkár 
titkolódzása azt mutatja, hogy ő maga sem érez erőt arra a mit ki akar vinni. Érzi, 
hogy czélja oly vékony szálakon függ, hogy a legkisebb érintés is eltépheti. Azért 
fordul támaszért Somkövyhez. De ügyesen kell föllépnünk ellene. - Ugyanabban a 
veremben kell megfognunk őt, melyet ő ásott nekünk. De ön még most sem ért! - 
Bocsássa meg, ha egyszerre nem mondok el önnek mindent. Azt akarom, hogy feltétlenül 
engedelmeskedjék nekem. A bált már holnapután meg kell tartanunk. Meg kell hivni a 
kasznárt családostól. A leánynak okvetetleuül el kell jönnie a bálra. A gyürük készen 
vannak? Helyes. A meghivókat azonnal küldje el mindenfelé. Rögtön? - Egy percz sincs 
elveszteni való. A részleteket később közlöm önnel, mert most sokkal inkább 
inspirálva vagyok, hogysem kellő figyelmem lehetne a részletek előadása iránt. 
Előttem csak a czél lebeg, és a diadal érzete foglal el. Mondom, remek és 
csalhatatlan a terv! - Csak küldje szét a meghivókat, s hagyjon engem magamra, mert 
mindennel tisztába akarok jönni! - A házasság meglesz! Nem fog senki kárörvendőleg 
kaczagni fölöttünk!« 
»El vagyok ragadtatva!« kiáltott örömtől bódultan Rózsay, és rohant expediálni a 
meghivókat. Egy fertály mulva minden cseléd lovon vagy szekerén ült, és vágtatott a 
szélrózsa minden irányában. Adél grófné pedig összeszoritotta öklét, s megfenyegetett 
valakit, a ki nem állt előtte. - s vonagló ajkkal suttogta: csak azért is! 
Csak azért is. 
A lovagló társaság csakugyan a kasznár háza előtt robogott el. Rigó Alfréd Elemér női 
nyeregben ült, (azon a lovon, melyet Adél számára nyergeltek,) és Clarisse, folyvást 
Rigó grotesque lovaglásában gyönyörködve, folyvást gyorsabb galopban hajtotta őt, 
miközben Rigó nem egyszer kapaszkodott a nemes állat sörényébe, mire az mindenkor 
idegesen ágaskodott, s lovasát még furcsább önfentartási mozdulatokra kényszeritette: 
tehát Clarisse ki az egész uton kaczagva és pajzánkodva gyönyörködött Rigóban, 
egészen érzéketlen volt Viktor szerelmes vallomásai iránt, elannyira hogy ha Rigó, 
kit gyermekes szeszélyből Clarisse akart mindenáron kidobatni a nyeregből, más legény 
lett volna, akkor Viktornak lehet vala azt éreznie, hogy a nyeregből Rigó őt vetette 
ki. A pajkos hajsza csak a kasznár háza előtt ért véget, mert itt a figyelem másra 
fordult. És Rigó Alfréd Elemér, ki az önérzetnek legkisebb lázongása nélkül az egész 
uton boldog volt abban, hogy ő Clarisse gunyos tréfáinak czéltáblája lehetett, csak 
most kezdte el igazán röstelni, hogy női nyeregben ül. Mert látta, hogy Oszkár épen 
abban a perczben lépett ki a kasznárház kapujából, mikor a lovas társaság a ház 
tájékához ért, s tudta, hogy Margit rögtön ki fog hajolni az ablakon, s Oszkár után 
fog nézni mindaddig mig csak Oszkár egészen el nem tünik előle, sőt még azután is 
soká fogja nézni azt a pontot, a hol Oszkár eltünt, s igy kétségtelen volt Rigó 
előtt, hogy ha Margit akkor fog kitekinteni az ablakon, mikor a lovas társaság épen 
az ablak alatt lesz, akkor Margit kénytelen lesz őt meglátni a női nyeregben, és ha 
meglátja, ki fogja nevetni. 
S ugy is lett. Azzal a lényeges különbséggel azonban, hogy Margit csak addig nézett 
ki az ablakon, mig őt meglátták, - arra nem volt ideje, hogy ő is »meglásson« 
valakit, mert oly hirtelen visszakapta szép fejét, s eltünt az ablakból, mihelyt 
megpillantotta a szélsebesen közelgő lovas társaságot. De az az egy kitekintés 
elegendő volt, hogy frappirozza vele az egész uri compániát, mert kecsesebb, 
kedvesebb, szebb és bájosabb női fejecske csak a menyország ablakából kandikálhat ki, 
mint ezt Frigyes gróf müértő szemekkel rögtön megfigyelte, s ki is jelentette, 
miközben elragadtatását az által fejezte ki, hogy nehányszor keményen a lova 
lapoczkájára suhintott, s aztán visszafordulva, a távozó Oszkár felé gratuláló kéz 
mozdulatokkal integetett, »No nem megmondtam?« diadalmaskodott a női nyeregben 
bizonytalankodó Rigó fanyar pofával. »Hitemre! Oszkárnak jó izlése van!« kiáltá 
Viktor, egyrészt őszintén, másrészt, czélzatosan, hogy Clarisset bosszantsa vele. 
Clarisse csak annyit mondott: »Ah? tehát ő az?« De aztán többé nem tudott mulatni 
Rigó kapaszkodásain, noha Viktor szerelmes vallomásai iránt még kevesebb érdeket 
mutatott, mint előbb. S ez nagyon természetes. Mert egy hiu és elkényeztetett nőre 
semmi sem hathat lehangolóbban, mint az, ha olyan nő akad utjába, a ki el tudja tőle 
vonni a figyelmet. S ilyenek lévén hiuság tekintetében a nők, alig lehet csodálni, ha 
akad köztük olyan is, a ki nem irtózik megölt leányok vérében mosdani, csakhogy 
mindig szép és fiatal arczbőre legyen. 
Oszkár, a mint a kapun kilépett s szembe ment a közelgő társasággal, a legkinosabb 
zavarba jutott. Vissza már nem fordulhatott, azokkal nem akart szóba állani; - tehát 
egyebet nem tehetett, mint hidegen üdvözölni őket, és tovább menni a maga utján. E 
közben szive görcsösen összeszorult, és minden vére agyához torlódott. Elfogta a düh, 
mert sejtette, hogy ezek most ő utánna leskelődnek, s ugyanakkor vad féltékenység 
futotta át idegeit arra a gondolatra, hogy ezek most Margitot is látni fogják. Ugy 
érezte, hogy sérelem esik ő rajta már az által is, ha ily léha szemek, minőknek 
Oszkár a tisztelt társaság szemeit tartotta, Margit bájain fennakadnak. Szerelmének 
önzése e pillanatban annyira ment, hogy csak gyülölni tudta azt, a ki Margit 
szépségén kéjelegve legelteti tekintetét. S ezenkivül balsejtelem is nyomta Oszkárt, 
mert a kinek titkos járatai vannak, az gyakran a levél zörejétől is ijedez. S mig 
gépiesen és nagy benső háborgások közt tovább lépdelt s már jól a háta mögött 
hallotta a száguldó lovak robogását, kétségbeesett elszántságra gyüjtötte össze 
minden erejét, hogy csatára keljen, ha kell, a végzettel is. A vágy vissza felé vonta 
őt, s alig tudott ellentállani, hogy vissza ne forduljon s ujra Margithoz ne siessen; 
de e vágynál erősebb volt szivében a veszély érzete, s az a gond, hogy megtudja 
előbb, mi történt az apja kastélyában? Merthogy e lovaglás és találkozás nem puszta 
véletlenség, azzal Oszkár ugyszólván tisztában volt. S érezte, hogy az ő helyzetében 
neki minden eszére és eszélyességére szüksége van. De mégis, bár mindezek bizonyos 
logikai rendben vonultak át Oszkár lelkén, mégis inkább ösztöne vezette Oszkárt, mint 
szabad elhatározása. Igy van az ember, valahányszor annak érzi szükségét, hogy két 
vagy több helyen egyszerre legyen jelen. 
A mint a lovas társaság a kasznárház előtt elrobogott, s Margit a ki éppen Oszkár 
után akart tekinteni, ijedten kapta vissza szép fejét, (mely azóta, mióta Oszkár 
megzavarta, sokkal szebb rendben volt, mint annak előtte! és ha szép volt azelőtt, 
most még százszor szebb lett, mert a szerelem ült rajta minden igézetével,) az öreg 
kasznár keserü hangon jegyezte meg: »Láttad azt a gróf kisasszonyt? - az a te 
Oszkárod menyasszonya!« 
Margitnak a szivébe nyilalt e szó, noha annak sértő czélzását nem értette meg, s 
halvány lett mint a fehér fal. Még a köny is jéggé vált szemében. Az öreg kasznár 
pedig, mintha megbánta volna azt a mit mondott, bizonyos bensőséggel, de azért még 
keserübb hangon tette utánna: »Különösen vagyok én ezzel az Oszkárral. Mindig örülök 
ha itt van, és ha nem látom, mindig azt kivánom, bárcsak sohase látnám!« 
Margit csak hallgatott, mert neki Oszkár hallgatást parancsolt. De az öreg 
kasznárban, ugy képzelve, hogy annak már nagyon hire mehetett, hogy Oszkár urfi 
folyvást az ő házába jár, megindult a szó, és szükségét érezte, hogy kiöntse mindazt, 
a mi a lelkét nyomja. 
»Én nem akarok vádolni senkit, de azért érzem, hogy a helyzet kényes. Nekem semmi 
egyebem sincs csak a becsületem, és ez olyan portéka, mely gazdag ember kezében 
vasból, szegény ember kezében üvegből van.« 
Az öreg kasznár jóságos felesége tudta, hogy mit akar ezzel mondani az ő ura, de 
miután az asszonyi jóság ilyen tekintetben sohasem lehet oly szigoru biró mint a 
férfi ész, már eleve az Oszkár pártjára állott. 
»Én nem tehetek róla, - mondá az asszony,- de nem tudom elképzelni hogy Oszkár ur 
kárt tehetne a mi becsületünkben. Olyan igaz ember az, a kinél igazabb talán nincs 
is. Ha rám néz, hiszek neki akár mit mond; még a tiszteletes ur is azt tartja felőle, 
hogy tetőtől talpig nemes ur, és becsületes ember.« 
»Hisz engem is levesz a lábamról, a hányszor csak itt van. De én egyszerü ember 
vagyok, ti is azok vagytok. Ő pedig gazdag ur, a kit gyereksége óta tanitanak arra, 
hogy bánni tudjon az emberekkel. Sokszor mondta az apám, isten vigasztalja, hogy a 
nagy urak mind komédiások. Ők játszanak a náluknál alantabb álló emberekkel. A nagy 
urakat megtanitják arra, hogy minden érzést szinlelni tudjanak, azért van aztán, hogy 
egyetlen egy igazi érzés nem lakik a szivükben. Azért tartja a példaszó is, hogy nem 
jó nagy urakkal egy tálból enni cseresnyét, és ha engemet, mint egyszerü rustikus 
embert, egy olyan finom és kitanult nagy ur levesz a lábamról, ez jelentheti azt is, 
hogy én egy ostoba tökfilkó vagyok. És ha talán holnap mást gondol, akkor ő az a ki 
legjobban kinevet.« 
»Azt Oszkár ur nagyon jól tudja, hogy mi becsületes emberek vagyunk, és azt is tudja, 
hogy Margit becsületes leány!« jegyzé meg a jóságos öreg asszony, noha e megjegyzés 
sehogy sem állt öszhangban az öreg kasznár tünődéseivel. 
»Mondtam, hogy a mi szegényes becsületünk üvegből van! azért kell rá vigyázni jobban 
mint a szemünk világára. Mondtam azt is, hogy nem akarok vádolni senkit, de most meg 
azt mondom, hogy tudni akarok mindent. Tudni akarom, hogy miképen nézzem Oszkár urnak 
folytonos itt tartózkodását, és tisztába akarok jönni azzal, hogy mi módon férhet ez 
össze a ránk tartozó tisztességgel. Mert tudni való, hogy ha egy nagy ur beteszi a 
lábát egy szegény emberhez, ez lehet nagy tisztelet is, de lehet nagy gyalázat is. 
Tudni akarok mindent!« És kérdőleg nézett Margitra, ki még mindig halavány volt, 
mintha még ezzel is azt mondta volna, hogy neki Oszkár udvarlása miatt nincs oka 
pirulni! 
»De hát mi az a mit nem tudsz?« kérdé csodálkozó arczczal az öreg kasznár jóságos 
felesége. »Nem tudod-e mindig, mikor jön Oszkár ur és mikor megy el? nem a te meg az 
én szemem előtt beszélget Margittal? és nem fogadta e férfi becsületére, hogy a mikor 
bizalmunkat kéri, nem akar és nem fog azzal visszaélni? Nem tetőled kérte-e 
legelőször, hogy járhasson a házadhoz, és nem te voltál-e, aki ezt neki örömest 
megengedted? Hát mi történt azóta itt olyan a mit te nem akartál? - mi történt olyan 
a mit csak ezután kellene megtudnod?« 
Az öreg kasznár ugy érezte magát, mintha sarokba lenne szoritva, és mivel ez a 
helyzet sohasem lehet kellemes senkire nézve, tehát az öreg kasznár is nemhogy 
kibékült volna helyzetével, de még jobban lázadozni kezdett az ellen, s haragudott, 
mert haragudni akart, s hogy minél jobban haragudhasson, önmagát haragitotta. 
»Ne fecsegj asszony! - te ezt nem érted. De ha érteni akarod, hát felelj nekem arra, 
hogy hiszed-e azt, hogy Oszkár ur folytonos idejárásának valami haszna lehessen? 
Nincs-e Oszkárnak menyasszonya, a kit nem sokára feleségül fog venni? Illik-é egy 
vőlegénynek egy más leányhoz járni? és illik-é egy becsületes leány szüleinek, ezt 
behunyt szemmel, türni?« 
Most meg az öreg kasznár jóságos felesége érezte magát ugy, mintha ő lenne sarokba 
szoritva, s bizony eleinte nem tudott egy szót sem feleletül adni. De sokszor, a hol 
a védelem nehéz, könnyü a vád. És mikor az öreg kasznár kezdte már magát beleélni 
abba a gondolatba, hogy haragra alapos oka van, és haragját kiöntheti máson, akkorára 
mégis csak megszólalt az öreg kasznár jóságos felesége, s felele eképen: »Kedves 
öregem, ha te igy látod ezt a dolgot, akkor nem jól cselekszel, ha mindezt minekünk 
beszéled. És nem jól cselekedtél, mikor ezt előre nem láttad. És legkevésbbé fogsz 
jól cselekedni akkor, ha ezt a csomót haragos kézzel akarod megoldani, mert a haragos 
kézen soha sincsen áldás. Hanem, ha szép szóval mindezt tudtára adnád Oszkár urnak, 
akkor ő bizonyosan a leghelyesebb utat választaná.« 
»Erre majd ráérünk. Nem szorulok én a te bölcsességedre. Hanem előbb azt akarom 
tudni, miről beszél Margittal órák hosszán át Oszkár, mikor együtt van vele? ezt 
akarom tudni, mert csak ebből itélhetem meg azt, a mit tennem leghelyesebb.« 
Most Margit, a ki eddig némán állott, az öreg kasznárra vetette mély és bánatos 
tekintetét, s oly méltósággal, melyre csak a tiszta szerelemnek ártatlan büszkesége 
lehet képes, igy szólt: 
»A mi beszélgetésünk, akár meddig tart is, mindig nagyon rövid. Akármily sokat mond 
Oszkár, az mindig kevésből áll. Megvallja nekem, hogy engem szeret, és én is 
megvallom neki, hogy én is szeretem őt.« 
Az öreg kasznár ugy szinlelte mintha mindez uj dolog volna előtte, (pedig ha csak egy 
mákszem esze volt, tudnia kellett,) és felháborodott. Felesége felé fordulva kihivó 
tekintettel nézte azt, és fejét rázva igy zsémbelt: »Látod-e, hogy volt mit 
megtudnom? De most már eleget tudok. Ennek a komédiának véget kell vetni.« 
Margit ujra szólt: »Atyám ez nem komédia!« 
»Nem-e?« - kiáltá az öreg kasznár, s fenyegető állásba helyezte magát. »Nem-e? hát 
talán komoly dolog? és ha komoly dolog, hát tisztességes-e? Ha Oszkár ur azt 
bevallotta hogy téged szeret, mondta-e azt is, hogy téged vesz feleségül?« 
»Erről hallgatnom kell, mert Oszkár megtiltotta, hogy erről beszéljek.« 
»Megtiltotta? azt is megtiltotta, hogy apádnak elmondd?« 
»Azt is megtiltotta.« 
»És te beleegyeztél? 
»Megesküdtem, hogy hallgatni fogok.« 
Az öreg kasznár végképen kijött a sodrából, s nagyot toppantott lábával a földre: »Én 
pedig arra esküszöm meg, hogy kiverem ezt a hallgatást belőled? Nézze meg az ember! - 
Hiszen ez összeesküvés! - igy könnyü volna megcsalni egy hiszékeny apát. Én nem tudom 
Oszkár mivel ámit téged, hanem azt tudom, hogy igazságos dolog nem szorul a 
titkolódzásra. Most már világos előttem minden. Oszkár ur azért titkolódzik, mert 
tudja, hogy előttem el nem mondhatja azt, a mit elmondhat neked. Tudja jól hogy a 
szemébe nevetnék. Majd bizony, talán én elhinném neki, hogy téged akar feleségül 
venni, mikor gróf kisasszony a menyasszonya! Bolondhoz illő hiszékenység volna ez, és 
ha téged bolonddá lehet tenni ily beszéddel, engem nem lehet. Olyan ember a kinek 
husz milliója van, nem szokott feleségül venni olyan leányt a kinek egy garassa 
sincs.« 
Nem annyira a szavak értelme volt az, a mi kinosan hatott az öreg kasznárnéra, és 
Margitra még kinosabban, hanem a hang és az arczkifejezés, melylyel az öreg kasznár 
pörölt velük. Mert bár egyikök sem volt nagy életismerő, s bár egyik sem vált volna 
be kitanult birónak a lélektan törvényszéke előtt, mégis ugy érezték mind a ketten, 
hogy az öreg kasznár arczán nem a tiszta önzetlenség tükröződik, s fölháborodásában 
nem az az őszinteség lázong, mely mindenkit, a kinek szive nincs elromolva, meggyőz, 
s lefegyverez. És bárhogy lármázott is már utóbb az öreg kasznár, haragjával nem 
tudott imponálni. Az öreg kasznárné bizalmát nem tudta lerontani Oszkár iránt, s még 
kevésbbé tudta megtörni Margit hallgatását. S a helyzet már válságossá lett volna, ha 
egyszerre csak ki nem tárul az ajtó, s be nem lép rajta Oszkár. 
Oszkár izgatottan és lihegve lépett be; látszott rajta hogy szaladva jött, és több 
perczig nem juthatott szóhoz. 
Nem ügyelt a fölhevült arczokra, melyeket a szobában talált, nem volt kiváncsi hogy 
mi történt ama rövid idő alatt mióta ő e háztól eltávozott; sokkal nagyobb dolog 
kergette őt vissza, hogy sem érzéke lehetett kis dolgok iránt érdeklődni. Sőt a mint 
belépett, még a szokásos üdvözlést is elfeledte. Szó nélkül Margithoz sietett, 
gyöngéden megfogta kezét, azután halk de nagyon határozott hangon, (s oly 
arczkifejezéssel mely nem türt ellentmondást,) arra kérte az öreg kasznárt és annak 
jóságos feleségét hogy hagyják őt egy kevéssé Margittal egyedül. 
Az öreg kasznárné, örülve hogy Oszkár megjelenése végett vetett az előbbi kinos 
jelenetnek, szó nélkül vette sátorfáját, és sietett ki a szobából, mintha odakint 
lenne sürgős dolga; de az öreg kasznár, habár Oszkár megjelenésére egyszeribe 
megcsappant benne az a nagy bátorság, a mi nehány percz előtt oly rémületessé tette 
őt az asszonyok szemében, nem mutatott föltétlen engedelmességet, s távozás helyett 
nagyokat fujt, miközt azonban illő alázattal viselte magát, s bocsánatkérő arczczal 
bátorkodott közbe vetni, hogy ha Oszkár ur megengedni méltóztatik, neki is lesz vele 
kettősben egy kis bizalmas beszélgetése. Aztán mielőtt válasz jöhetett volna ő is 
eltávozott, s odakint ujra dühbe jött a fölött, hogy Oszkár ugy bánik velük mint a 
gyermekekkel, kiküldi őket a szobából, s ugy rendelkezik mintha ő lenne a más házában 
is ur. De fogadta, hogy majd megmondja neki az igazat, s olyanokat szurt 
pipaszurkálójával a pipáján, hogy kis hijja hogy szét nem törte. 
A mint Oszkár egyedül maradt Margittal, a pamlaghoz vezette őt és melléje ült. 
»Csak rövid ideig maradhatok, nem magyarázhatok meg semmit, csak arra kérem, hogy 
ezután még jobban szeressen, és még jobban szót fogadjon!« 
Margit szemében két könycsepp felelte, hegy ugy lesz a mint Oszkár akarja. 
»Azért jöttem, - folytatá Oszkár, - hogy megelőzzem az apámat. Ő ide fog jönni, és 
meg fogja hivni magukat a holnapi bálra. De oda magának nem szabad elmennie. Nem 
akarom, hogy elmenjen oda. Megtiltom, hogy oda menjen. Ugy-e nem fog elmenni? Igérje 
meg, hogy itthon marad!« 
»Igérem!« 
»Oh! Margit! ne tartson gyöngének, hogy ilyenre kérem, ne tartson gyávának, hogy 
ennyire titkolódzom. Még ma éjjel megérkezik a mentő segély. Keresztapám itt lesz. S 
akkor minden titoknak vége. De addig nem szabad elárulni semmit. Én nem az apám 
haragjától félek, hanem félek az ő könnyeitől. Nincs szivem arra, hogy az ő szivét 
összetörjem, ámbár ő össze akarja törni az enyémet. És csak egy mód van e borzasztó 
örvényből kiszabadulni, - csak az az egy mód, hogy csak akkor tudja meg titkunkat, 
mikor már a templomból kijöttünk. És akkor is ne tőlünk tudja meg, hanem 
keresztapámtól. Ő az, a ki magára vállalja a felelősséget, mert én anélkül alig 
tudnám megtenni. Kell lenni valakinek, a ki közém és az apám közé álljon. Ő megigérte 
hogy megteszi. Szó nélkül beleegyezett tervünkbe, csak óvatosságot tanácsolt. Legyünk 
óvatosak. Félek, hogy a grófné már gyanakszik, s a meghivás a bálra csel akar lenni. 
Ne jöjjön el, maradjon itthon! - Én most megyek. Ezután talán kevesebbet jöhetek ide. 
Talán szemmel fognak tartani. Ne áruljon el, és maradjon itthon. Ugye még egyszer 
megigéri?« 
»Igérem és megtartom. De mért e nagy izgatottság édes Oszkár? Meg akarunk mi valakit 
csalni? Én nem akarok megcsalni senkit. Én szeretlek és követlek, a hova te akarod, 
én nem kérdem hova viszel engem? Sohasem szerettem senkit, mielőtt téged 
megismertelek. És téged megszerettelek, mielőtt megismertelek. Hisz nem is tudtam, ki 
vagy, mikor először megfogtad kezem. Futottam tőled, és te utolértél. És mikor 
utolértél, már nem futottam többé. Azóta mindig csak arról beszéltem veled, hogy 
mennyire szeretlek, és milyen jó téged szeretni. És magam is, ha magam voltam, mindig 
csak arról gondolkoztam, hogy mennyire szeretlek téged! - És arról sohasem 
gondolkoztam, hogy mi lesz majd e szerelemből? mert azt éreztem, hogy csak szerelem 
lehet belőle. Aztán te azt mondtad, hogy boldogtalan vagy, és akkor én is boldogtalan 
lettem. Aztán azt mondtad, hogy boldog vagy, és akkor én is boldog lettem. Mondják, 
hogy te nagyon gazdag vagy, - de nekem az sohasem jut eszembe. Mondják, hogy 
menyasszonyod van, s én nem tudom elhinni ezt. Mondják, hogy apád nem türné, hogy 
engem végy nőül. Én ettől sem ijedek meg. És ha sohasem látnálak többé, akkor is 
mindig csak téged szeretnélek, és sohasem felejteném, hogy te is szerettél engem. 
Miért hát e nagy izgatottság édes Oszkár? miért e szakgatott és zavart magyarázat? 
Hát történhetik velünk olyan a mi változtatna szerelmünkön? - Menj, tedd a mit jónak 
látsz, de nekem ne magyarázd. Parancsolj a mit akarsz, és ne kérd hogy szót fogadjak. 
Légy nyugodt, lásd én is nyugodt vagyok.« 
Oszkár nem tudta leküzdeni elérzékenyedését, - pedig erőt nyert Margit szavaitól. 
Megcsókolta ajkát, (ez volt az első csók!) és sokáig ölelve tartotta őt. Csupa 
eszményiség és ártatlanság volt mind a kettő. Aztán Oszkár még egyszer megszoritotta 
Margit kezét, és elment. A mint az udvarra lépett, az öreg kasznár megint alázatosan 
közeledett feléje, s ugy látszott, hogy egészen elkészült kérdezni valójával. De 
megint nem juthatott hozzá, mert Oszkár gyöngéden a vállára ütött, megsimogatta ősz 
haját, s azzal elsietett. »Majd máskor!« mondá utközben és eltünt. 
»Ez az ember nem jót akar, mert nem mer szóba állani velem. De én is ott leszek!« Ezt 
dörmögte magában Szabó bácsi, s eltökélte, hogy okos lesz mint a kigyó, szelid mint a 
galamb, és ravasz mint a róka. Mert csak igy lehet ő ura a helyzetnek. De miközben 
erről gondolkozott, most az egyszer, nem a becsülete forgott az eszében, hanem az, 
hogy »még egyszer olyan nagyra nőjjön ez az urfi, a mig őt kijátsza.« 
Még az nap nagy öröm támadt a kasznár házában. Rózsay Félix személyesen látogatta meg 
az öreg kasznárt, Adél grófné kiséretében. Az öreg kasznár nem volt képes fölfogni, 
hogy minek köszönheti e szerencsét, de Margit - bár egészen nyugodtnak mutatta magát, 
- sejtette a sötét felhőt mely közeledett. 
Rózsay csupa nyájasság, csupa hizelgés volt. Ugy a grófné is. Mindent dicsértek, 
mindent magasztaltak, a mire csak a szemüket vetették. Rózsay nagy jelentőségü hangon 
és arczczal emlegette az öreg kasznár ügyességét és bokros érdemeit gazdasági 
ügyekben, és jól érthető czélzásokat tett az ő magas pártfogására és jó akaratára. Az 
öreg kasznár, valamint az ő jóságos felesége is, nem tudott hova lenni az 
elragadtatástól. Ilyen nagy ur, és ilyen magas urhölgy az ő szegény házukban. Az a 
szerénység melyet alázatos képpel mutattak, e perczben a legnagyobb hiuság volt. Hiú 
minden ember! és sok ember akkor leghiubb mikor legszerényebb. 
Végre kisült, hogy miért jöttek a magas uraságok. És ez még nagyobb megtiszteltetés 
volt. Azért jöttek, hogy az öreg kasznárt családostól meghivják a holnapi bálra. Adél 
grófné folyvást Margitot lorgnettezte, s mialatt finom ajkai édesen mosolyogtak, 
szive lázongott a féltéstől és irigységtől. »Ha e leány olyan toilettet venne magára, 
a minőt mi hordunk, leverné az aristocratia legfényesebb csillagait.« Ezt gondolta, 
ezt érezte Adél grófné, s démoni elszántság volt szivében, hogy megküzdjön e leány 
szépségével. Margit mikor meghallotta a meghivást, nyugodt és közönyös maradt, pedig 
egész testében megrezzent, s minél jobban fogadkozott az öreg kasznár, hogy ott 
lesznek, minden bizonnyal ott lesznek, annál nehezebb ólom suly szállt a Margit 
szivére. El volt határozva, hogy nem megy, de már előre szorongó szivvel kereste a 
módot, hogy otthon maradhasson. 
Mikor Rózsay és Adél távozóban voltak a kasznáréktól, Rózsay bizalmasan félre vonta 
az öreg kasznárt, s a nagyuri fölénynek azon nemével, mely maga kis dolognak tartja 
azt, melyről tudja, hogy fontos lehet másra nézve, igy szólt hozzá: »Ugy értesültem, 
hogy a fiam naponkint többször eljárogat barátom uram házához«. 
Az öreg kasznár fülig pirult e szavakra, és zavarában mélyen lesütötte szemeit, 
Rózsay kegyetlen hidegséggel fixirozta, s a zavart és ijedtséget, melyet a kasznáron 
tapasztalt arra magyarázta, hogy az öreg kasznár nem az a legény, a kitől egy 
Rózsaynak félnie kellene. Az öreg kasznár igy felelt: 
»Éppen ma akartam megkérni Oszkár urat, hogy legyen tekintettel az ő és a mi 
helyzetünkre!« 
Rózsay kedélyesen fölkaczagott, s nagy baráti szeretettel átölelte az öreg 
kasznárt: 
»Kár lett volna! igazán kár lett volna megkérni erre! mi jutott eszébe? Sőt 
ellenkezőleg, meg kell engednie, hogy minél gyakrabban, és minél kellemesebben 
eltöltse idejét itt! Remélem nincs semmi kifogásuk fiam modora ellen? Hisz oly 
kedves, oly szeretetreméltó, hogy vele az együttlét csak élvezet lehet.« Aztán 
hirtelen másra vitte át a beszédet. Magasra emelte fejét, körülnézett, és nagyuri 
hányivetiséggel (melyből azonban hiányzott nála a született nagyurnak elegantiája,) 
igy pattogott: »Mily szegényes e lak egy ily nagy uradalom egyik fő tisztviselőjéhez. 
Ez nem maradhat igy. Adni kell a kényelemre és az izlésre is. Még ebben az évben 
kibővitjük, s ujjá alakitjuk. A magam költségén fogom bebutorozni. Hány lótartása 
van? Kettő? - Nevetséges! De erről majd beszélünk. Ujra akarom szervezni a 
számvevőséget. Igazgatómmal már beszéltem erről. A tervek nehány nap mulva készen 
lesznek. Tehát holnap okvetlenül eljönnek a bálra nemde? - Kabinetkérdésnek tekintem, 
hogy eljöjjenek. A legnagyobb sértésnek venném ha elmaradnának, s főként ha a kedves 
Margit elmaradna!« És ezután ujra átölelgette a kasznárt, a ki szóhoz sem tudott 
jutni az ámulattól és a meglepetéstől, s mikor a magas vendégek már eltávoztak, s 
Margit rendes napi munkájához fogott, az öreg kasznárnak még akkor is zugott a feje, 
s ugy el volt foglalva önmagával, hogy ha szóltak is hozzá, szórakozottan felelt vagy 
éppen nem felelt. Ugy érezte magát mintha meg volna babonázva. A mi után egész 
életében vágyódott, most egyszerre elébe állt: az emelkedés reménye, a kényelem 
varázsa. Ugy érezte mintha mindaz, a mi képzeletét csábos képekkel szövi be, egy nagy 
függöny lenne, a mely valamit eltakar előle; de nem érzett kiváncsiságot arra, hogy e 
függönyt fölemelje. Látta magát elsőnek az uradalom tisztjei közt, a kik közt eddig 
utolsó volt, s a kik őt eddig mindig csak lenézték. Látta magát uri kényelemtől 
környezve, s irigyelve mindenki által, s mámoros öröm futotta végig, melyet azonban 
nem tartott szükségesnek az ő jóságos feleségével közölni. Pedig még eddig mindent 
közölt vele. De jobb ez igy, mert igy majd nagyobb örömöt fog neki okozni a 
meglepetés. És egész nap nem találta helyét. Jött-ment, s hol azt kérdezte: »Készen 
van-e már minden a bálra?« hol azt: »mért nem jött Oszkár?« Ugy látszik nem sokat 
törődött már azzal, hogy mit tart Oszkár látogatásairól a világ? De nem 
természetes-e? Az a világ melyben ő élt, olyan világ volt, melyben Rózsay volt az 
uristen. És ha az uristen maga mondja, hogy Oszkár látogatásai ellen nincs kifogása, 
ugyan mit szólhat az ellen a világ? Az öreg kasznár ugy érezte mintha a mai nappal 
egy nagy kő esett volna le a szivéről, s mintha becsülete megszünt volna üvegből 
lenni. És este a vacsoránál nem beszélt egyébről mint a holnapi bálról, és nem 
nyugodott mig az ő jóságos felesége mind ki nem rakta elébe azokat a ruhákat, a 
melyekben - egy kis átigazitás után, - tisztességesen meg lehet jelenni. De alighogy 
a ruhák birálatával foglalkoztak, megjelent a kastélyból egy huszár, és drága báli 
köpenyt, s ritka szép csipkéket hozott ajándékba Margit kisasszony számára. Az 
öregeknek szemük szájuk elállt az örömtől, s most már nem volt kétségük, hogy a bájos 
comtesset leszámitva, Margit lesz a bálban a legszebb. Margit pedig a kétségbeeséssel 
küzdött, s oly kábult volt, hogy gyakran nem tudta mi történik körülötte. 
Odafent a kastélyban pedig az nap annyira körülvették Oszkárt, hogy soha egy 
pillanatra sem lehetett egyedül. A sikerült sétalovaglás után Ugrik Elemér Alfrédot 
is ott tartották, s Frigyes annyira elmélyedt vele a környéken lakó szép hölgyek 
részletezésében, hogy folyvást együtt járt vele, s hol karon fogta, hol ölelgette, 
hol a vállát ütögette. Alfréd életét, boldogságát és becsületét föltette rá, hogy 
holnap a bálon akármelyik csinos menyecskével utbaigazitja Frigyes grófot. Ki is 
nézték a kastély mellett álló pavillont, mely valóságos keleti kényelemmel volt 
berendezve, hogy ott fogják megtartani a légyottokat. A kis ajtón külön kulcscsal jön 
be a lefátyolozott nő, és elmegy a nélkül, hogy valaki látta volna. Beszéltek négy-öt 
vénusról, a kik oly szépek, hogy vigyázni kell, nehogy az ember komolyan beléjük 
szeressen. Néha Viktor is részt vett a bizalmas conferencziákon, s oly jól érezte 
magát bennük, hogy szinte irigyelni kezdte Frigyes »szabadságát.« Frigyes ilyenkor 
összeszamarazta Viktort, s elkergette. Rózsay egész nap lótott-futott, s felügyelő 
szemekkel nézett mindent. Oszkár pedig óráról-órára idegesebb lett, mert érezte, hogy 
az ő lefoglalása tervszerüen történik. Gyanakodni kezdett mindenkire, - s a mily 
mértékben félt attól, hogy talán titkának nyomára jöttek, olyannyira gyülölt 
mindenkit. És mindég erősebb lett benne a sejtelem, hogy titkos tervét erőszakos 
összeütközések nélkül nem viheti keresztül. Folyvást ezzel foglalkozott, és bánni 
kezdte, hogy előbb nem számolt ezzel az eshetősséggel, mert igy a kiméletre épitve 
olyat, a mi elvégre is kiméletlenség, az eddigi eljárásokban hiba lehet, s ez 
keserüen megboszulhatja magát. Minden reménye Somkövyben volt, s csak azért 
imádkozott, hogy Somkövy előbb ne jöjjön, mintsem az egész társaság ágyba nem kerül. 
Ugy akart először találkozni Somkövyvel, hogy kém szemek ne ellenőrizhessék 
tekintetét. S e közben az a kinos előérzet is gyötörte, hogy ha talán Margit mégis 
megjelennék a holnapi bálon. E föltevésre oly képtelen düh fogta el, hogy csak az 
öngyilkosság forgott az eszében, s végül Margit megjelenését vagy otthon maradását 
tartotta annak a próbának, melytől élete és jövő boldogsága függ. 
A tisztelt társaság csak éjfél után oszlott széjjel, s Rózsay egészen hálószobájáig 
kisérte fiát, mintha bizonyos akart volna lenni a felől, hogy fia csakugyan lefeküdni 
megy. S elváláskor gyöngédebben mint eddig, átölelte, s egy kérő tekintettel, mely 
Oszkárnak szivéig nyilalt, megcsókolta, s jó éjt kivánt neki. Oszkár, mikor egyedül 
maradt, megsemmisülten rogyott pamlagára, s gondolatnélküli merevséggel bámult maga 
előtt egy pontra, s lelke akként hányódott, mint elhagyott csónak a viharos tenger 
hullámain. Tompa merengéséből, körülbelül egy óra mulva, hintó zörgése rázta fel. A 
hintó megállt a kastély előtt, s Oszkár tudta, hogy abban Somkövy érkezett meg. Ez 
visszaadta lelkét. Felugrott, s lábujjhegyen osont ki szobájából, hogy ő legyen az 
első a ki Somkövyt fogadja. A cselédségnek mely aközben felébredt, megtiltotta, hogy 
az öreg nagyságos urat felköltsék, és Somkövyt ő szállásolta el a saját 
lakosztályában, s csak mikor már magukra zárták az ajtót, csak akkor borultak 
könnyező szemekkel egymás nyakába. 
»Megigértem atyádnak, - kezdé Somkövy nyugodt de határozott hangon - hogy nem foglak 
téged fölizgatni az atyád által tervezett házasság ellen. Meg is tartottam, soha egy 
szóval sem izgattalak. De te váratlanul levelet irtál nekem, s abban egy bevégzett 
határozatot tudattál velem. Irtad, hogy megismertél egy leányt, a kit megszerettél 
szépsége miatt, s a kit nőül akarsz venni jósága miatt. Irtad, hogy a leány szegény, 
s ha nőddé leend, kell hogy te légy támasza, fentartója. Irtad, hogy atyád 
beleegyezése nélkül csak titokban veheted el, mert félsz, hogy ha atyád megtudná 
szándékodat, találhatna módot arra, hogy lehetetlenné tegye annak megvalósitását. Te 
végül engem kérsz fel, hogy e szándékodban segélyed, szövetségesed legyek. Mindezt 
meghánytam magamban, hidegen átgondoltam, s a következő eredményre jutottam. Hogy a 
házasságot Clarisseszal lelked mélyéből visszautasitod, helyeslem. Hogy erre nézve 
atyáddal nyiltan nem akarsz összetüzni, természetesnek találom. Hogy a harczot közted 
és atyád közt egy bevégzett ténynyel, melyen változtatni nem lehet, egyszerre akarod 
ketté vágni, okosnak és egyedül eszélyesnek itélem. Hogy e bevégzendő tényt, a siker 
teljes biztositékaival körül akarod bástyázni, s nem akarod, hogy bármily előre nem 
látott véletlenség által botránynyá váljék az, anélkül hogy czélodat elérhetted 
volna, ezt is értem. És hogy erre nézve hozzám fordultál, hogy én legyek az, aki 
közéd és atyád közé álljak, s én készitsem elő az utat, melyen czélodat elérhesd, 
ennek őszintén örültem. Sokat gondolkoztam a felett is, hogy vajjon okvetlen 
szükséges vagyok-e én ehhez, vagy elvégezheted nélkülem is? és arra a meggyőződésre 
jutottam, hogy okvetlenül szükséges vagyok. Mert ha a leányt megszökteted, kell hogy 
el is vidd valahová. Ha el akarod vinni valahová, kell hogy törvényes frigy kössön 
vele össze. Tudtam hogy ezen a vidéken semmiféle pap össze nem ád, ha a szabályszerü 
kellékek hiányzanak, sőt akkor sem adna össze, ha meglennének a szabályszerü 
kellékek, mert mindenki tartana atyád bosszujától. Beláttam, hogy segély és 
szövetséges nélkül maga a szöktetés is koczkázattal járna, s ha egyszer rajt érnének, 
másodszor nem lehetne végre hajtani. Mert te szereted atyádat, noha el vagy szánva 
fájdalmat okozni neki, s ha atyád folyvást szemed előtt lenne, nem tudnád megtenni 
azt, a mit meg akartál tenni a háta megett. Ezt nem tartom gyöngeségnek sem 
gyávaságnak. Ha a fiu nem tud megegyezni szülőjével, inkább csellel játsza ki, mint 
szemtől szembe durván gázolja le. Mindezt tehát egybevetve, ugy találtam, hogy 
segélyemre szükséged van, és ugyanakkor tisztában voltam az iránt is, hogy én e 
segélyt nem fogom megtagadni tőled. Atyád házassági tervét nemcsak könnyelmünek és 
esztelennek, hanem gyalázatosnak is tartom. De ismerem hiuságát, mely e tervbe 
belefogódzott, s tudom hogy őt ettől elválasztani csak ugy lehet, ha terve 
tárgytalanná válik. Szándékodat tehát helyeseltem. A leány fölött, a kit nődül 
választottál, nem gondolkoztam. Tudtam, hogy a te választásod csak méltóra eshetett, 
s tudom, hogy e leány nem fog soha gátolni abban, hogy tehetséged és hivatásod 
eszményeinek élhess. Hiszen ezeket az eszményeket én oltottam beléd, s nekem fájt 
legjobban, látni azt, miként akarja atyád egy gyalázatos vásáron eladni kebled 
isteneit. Vedd tehát nőül a leányt a kit szeretsz, - és ha atyád e miatt eltaszit 
magától, tekints engemet atyádnak. Nekem ugy sincs senkim, - légy te minden 
vagyonomnak örököse. Én biztositalak, hogy ha atyád, a ki most őrült hiuságainak 
rabszolgája, látni fog téged a közpályán észszel és vagyonnal szerepelni, nemhogy ő 
bocsátana meg neked, de idővel még ő fog bocsánatot kérni tőled. S most itt vagyok. 
Terved megvalósitására minden készen áll. Két szekérrel jöttem, az egyik a faluvégi 
csárdában maradt. Bükkfalvi plébánosom be van avatva, s kész az én felelősségemre 
összeadni titeket. A leány részéről mint irod az idevaló tiszteletes ur lesz a tanu. 
Minden a legszebb rendben folyhat tehát le. Csak azt mondd mikor?« 
Igy szólt Somkövy, s Oszkár, ki e beszéd alatt folyvást Somkövy kezét fogta, s több 
izben könnyezett, ezután némán Somkövy keblére borult, és sokáig ugy maradt. Csak igy 
tudta kifejezni előtte háláját és köszönetét. Aztán igy szólt: »Ha szivem vágyait 
követném, arra kérnélek, hogy tegyük meg azonnal. De félek, hogy valaminek már 
nyomára jöttek, s gyanus szemekkel kisérnek. Nem tudom, hogy határozott parancsom 
daczára, nem tudja-e atyám már eddig is hogy itt vagy, s ha e szobából kilépnénk, nem 
ő vele találkoznánk-e legelőször?« 
»Magadat árultad el? vagy más árult el?« 
»Azt hiszem magam is más is. De ha gyanakodnak is, nem tudhatnak semmit, s most csak 
az a fő, hogy a gyanuban meg ne erősitsük őket.« 
»Igazad van.« 
»Ők most folyton szemmel tartanak. Ma egy pillanatra sem tudtam megszabadulni tőlük. 
S attól tartok, hogy valami complótot is forralnak ellenem, mert a holnapi bálra 
meghivták Margitot is.« 
»S ő eljő?« 
»Kértem, hogy ne jöjjön, s meg akarom várni, hogy csakugyan otthon marad-e? Lásd még 
most is oly izgatott vagyok, hogy nem tudom gondolataimat helyesen kifejteni 
egymásból. Te most azt hiszed, hogy én kételkedem Margitban, s próbául tüztem ki 
otthonmaradását. Pedig az égre, nem kétkedem. De azt hiszem minden szerelmes ilyen. 
Érzem nagyon szerencsétlen lennék, ha Margit is eljönne a bálra.« 
»Ne add át szivedet a képzelődésnek. Ez sokszor képtelen következtetésekre vezet. De 
ugy tudom hogy atyád a holnapi bálon akarja megtartani Clarisseszal kézfogódat?« 
»Igaz, - s mit tanácsolsz?« 
»Ha a gyanut végleg el akarod háritani magadtól, akkor a kézfogót legtanácsosabb 
megtartani. Csak nyilvánosan ne történjék, mert a sotise Clarissera nézve igy is 
tulságos nagy, ha holnap vele váltasz jegyet, s nemsokára mással esküszöl meg.« 
»Megmarad neki Viktor!« 
»Jó, jó, ezt magam is igy hiszem, de azért a kiméletet még a szükséges 
kiméletlenségben sem szabad végképen elejteni. Atyád is örömmel fog megegyezni abban, 
hogy a jegyváltás ne nyilvánosan történjék; csak megtörténjék.« 
»Igy nem fogom ellenezni. Ha atyám komédiát akar, legyen hát a komédia teljes. És te 
mivel fogod indokolni, hogy eljöttél?« 
»Egyszerü látogatással.« 
»Oh! kereszt apám, ha te nem volnál, mi lenne belőlem?« 
»Ej! ne aggódjál te azon. Bármily gyöngéd és ideális lelkületü vagy is, még is meg 
tudnál az élettel küzdeni.« 
Oszkár elkomorodva sütötte szemeit a földre, s kétkedőleg csóválta fejét. De nem 
sokára derengeni kezdett a szürkület. Somkövy fáradt volt s mindketten álomra 
dőltek. 
Másnap a legnagyobb meglepetést szülte ugy Rózsaynál mint az egész főrangu 
társaságban, hogy éjjel Somkövy megérkezett, s nem a vendégszobában, hanem Oszkár 
lakosztályában aludt. Ez szembeszökőleg összevágott Ugrik Elemér Alfréd relatiójával, 
s minden izében megerősitette azt. Rózsay sietett reggeli üdvözletet mondani 
Somkövynek, s pikáns hangon fejezte ki örömét a fölött, hogy Somkövy, a kit nem 
hivtak a bálra, ily váratlanul megérkezett. Aztán Rózsay rögtön hadi tanácsot tartott 
Adél grófnéval, s azt határozták, hogy jól beosztott stratégiával ugy Somkövyt mint 
Oszkárt folyvást lekötve tartják, s nem eresztik el egy lépésre sem. A többi majd 
következik. 
Ugy is történt. Oszkár akárhogyan is ügyeskedett, egy pillanatra sem tudott 
megszabadulni őreitől. Óráról-órára izgatottabb lett. Nem tudott Margitról semmit, 
nem tudta: el fog-e jönni a bálra, vagy otthon marad? Pedig egész napon át folyvást e 
kérdés gyötörte. Látta a készülődéseket, és diszitéseket a bálra, melyek a kastély 
körül mind nagyobb mozgalmakat szültek, s ugy érezte, mintha börtönéből nézné, miként 
készitik a vérpadot, melyen őt kivégzik. Még csak postát sem tudott Margithoz 
küldeni, hogy izenetet kaphasson tőle. Délután már gyülekezni kezdett a vendégség. A 
kik messziről jöttek, azok hamarabb érkeztek; a kik közelről jönnek, valószinüleg az 
utolsók lesznek. A vendégek fogadásánál őt is szerepre kényszeritették. Többször 
remélte, hogy a fogadtatások szokásos összevisszaságai közt megszökhetik: de mindig 
csalódott. Még a vendégek is ugy viselték magukat, mintha részesei lennének Oszkár 
őrizetének. Persze egészen akaratlanul. De mikor Rózsay és Adél grófné akként 
intézték a dolgot, hogy minden érkező vendégnél azonnal Oszkárt tolták előtérbe, 
vajjon tehettek-e a vendégek mást, minthogy ők is Oszkárral foglalkozzanak? Igy adták 
Oszkárt kézről-kézre egészen estig. Este elkövetkezett az átöltözés ideje. Oszkár 
ebbe vetette utolsó reményét. Itt is csalódott. Mert Rózsay már egy órával előbb 
elkészült a maga toilettéjével, s most végtelen gyöngédséggel arra tökélte magát hogy 
ő fog segédkezni Oszkár öltözése mellett. Hiába tiltakozott Oszkár ez ellen, - Rózsay 
atyai csókokkal zárta le Oszkár ajkait, s szerető ölelésekkel kötötte le tiltakozó 
mozdulatait. Igy történt, hogy Oszkár idegessége már a tető pontra hágott. Érezte, 
hogy Margit el van hagyatva ha ő nincs mellette: megsejtette hogy Margit szükségét 
érzi, hogy Oszkártól erősitést nyerjen; - de bármit érzett, bármit sejtett, bármily 
kegyetlenül gyötörték lelkét lázas viziói, nem tehetett semmit. - Hasztalanul 
tekintett reá Somkövy bátoritólag, s biztatólag, Oszkár végkép le volt verve. Egész 
nap azt hitte, hogy Margit nem fog eljönni a bálra, - de este mikor öltözni kezdett, 
kinos félelem szállta meg, hogy Margit mégis el fog jönni. 
Jól sejtette. 
Margit egész nap arra volt elszánva, hogy megtartja Oszkárnak tett igéretét, s nem 
fog elmenni a bálra. És este mégis elment. - Csak azt ne kérdezzétek: hogyan? 
Szegény leány! szegény nők! Hányszor akartok hivek s igazak maradni, s összetörtök a 
sors kezei alatt. S ilyenkor az itél el legerősebben és legelőször, a kinek védeni 
kell vala titeket! 
Az öreg kasznár már kora délután türelmetlen volt, hogy az asszony népséget még mind 
nem látja az esti nagy alkalomra készülődni.. És mert neki magának is volt egy kis 
lámpaláza, tehát türelmetlensége annál hamarább átcsapott a zsörtölő kitörésekbe, s 
utóbb annyira összegyült benne a gyuanyag, hogy csaknem kikerülhetlen lett, hogy jól 
kiveszekedje magát, minek előtte teljes gálában a nagy alkalomra elmenjen, honnan 
elmaradnia, Rózsay személyes meghivása után annyi lett volna, mint az ablakon saját 
kezüleg dobni ki minden szerencséjét. Az öreg kasznárt minden apróság kihozta a 
sodrából, a mi nem ugy történt a mint ő akarta. Az ujoncz katona, az első csata 
napján nem lehetett izgatottabb mint az öreg kasznár az első nagy bál előtt. Semmivel 
sem volt megelégedve, s az ő jóságos felesége nem tudott sehogysem a kedvébe járni. 
Valami sötét gond nehezült mindnyájuk keblére, pedig vidám mulatságba voltak 
hivatalosak. Az öreg kasznárné aggodalmas szemekkel nézte Margit halványságát, s 
eltökélt nyugalmát, s mikor nehány perczre egyedül maradt, olyan kérdéssel, mely 
egyszersmind felelet is, igy szólt: »Édes lyányom ugy-e te nem akarsz elmenni arra a 
bálra?« 
Margit megrezzent, s villogó szemekkel, mely szokatlan ellentétben állt az ő szelid 
természetével, felelé: »Nem akarok elmenni, s nem megyek el.« 
Az öreg kasznárné, noha el volt készülve erre a válaszra, elrémült tőle. »Mit fog 
szólani édes apád!« 
»Mindenre készen vagyok édes anyám!« 
És Oszkár egész nap nem jött el, s még csak nem is izent. Margit folyton az ablakhoz 
ment, onnan várta, s alig tudta elfojtani a sirást. És a mint a nap leszállott, s az 
ablak előtt egymás után robogtak el az uri hintók, - az öreg kasznár nem tudott már 
tovább várni, s dühös káromkodások közt adta ki a parancsot: most már öltözni kell! - 
Ti akartok talán megjelenni legutoljára? 
Margit nem szólt, de nem is mozdult. Elszántsága ijesztő volt. Az öreg kasznárné 
aggodalmasan kérdé tőle, mintegy menteni akarva őt: »beteg vagy?« 
»Beteg vagyok!« felelte Margit és sirni kezdett. 
Az öreg kasznár éktelen dühbe jött. 
»Talán bizony itthon akarsz maradni?« orditá, s vad szemekkel nézte a leányt, a ki 
ostoba szeszélyével tönkre akarja tenni apjának minden szerencséjét. »Készülj, 
parancsolom, vagy olyat teszek, a mit magam is megbánok!« s elkezdett járkálni 
föl-alá, mint a dühös vadállat járkál ketreczében. 
Az öreg kasznárné esengve közeledett Margithoz, s halkan sugta neki: »Ne vidd apádat 
a végletekre! - ismerheted a természetét! - nem jó vele ellenkezni, mert 
megfeledkezik magáról.« 
»Nem lehet! nem lehet édes anyám!« sugta Margit, s minden erejét összeszedte. Az idő 
pedig mindig előbbre haladt. Az öreg kasznár mind jobban elveszté önuralmát. Mikor 
látta, hogy fenyegetései sem használnak, brutális lett. Nem tudott keresztül látni 
Margit makacsságán. Nem tudta, nem akarta meg érteni jóságos feleségének békitő 
szavait. Már kifogyott a szóból, s érezte, hogy a tettlegességet ki nem kerülheti. S 
mikor fölemelte kezét Margitra, s az öreg kasznárné odaugrott, hogy fedezze a szegény 
leányt, a bőszült ember olyat sujtott az öreg asszonyon, hogy az a földre rogyott. 
Margit fölsikoltott, zokogva borult az elalélt öreg nőre, s megsemmisülve kiálta: 
»Elmegyek! elmegyek! csak anyámat ne bántsa!« - S aztán sokáig csókolta azt a helyet, 
melyet a durva kéz ütött meg. Édes anyja áldozta magát föl ő érette: s Margit édes 
annyjáért áldozta föl magát. A mint az öreg kasznár meghallotta Margit ajkáról azt a 
szót: »elmegyek!« - rögtön megbánta a mit tett. Ő is bocsánatot kért, - s a jóságos 
öreg asszony hamar megbocsátott. Aztán öltözni kezdtek. S mikor Margit elkészült, s 
menni indult, bátran belefekhetett volna a koporsóba. A halott sem lehetett 
halaványabb. 
De annál jobban ragyogott az uri kastély! 
A pénz. 
És a bál javában folyt már. A zene zugott, bongott. Őrült gyorsasággal tánczoltak 
egymás mellett a párok. Idegen arczok egymást vizsgálták, ismerősök egymásnak 
hizelegtek. Mindenki csak szépet mondott, s szépet hallott. Az idegeket megmérgezte a 
zene, az érzelmeket bódulttá tette a fény. Mint lepkék melyek belerepülnek a lángba, 
s melyeknek »a romlás élvezet«, olyan volt minden ember. Mert ilyen a báli hangulat 
mindig és mindenütt. A perczek és pillanatok élete az, mely elfoglalja a lélek minden 
gondolatát, és csak az szemlélheti nyugodtan a ki kivül marad rajta. De ilyen 
filosofus természetü ember egy sem volt a Rózsay bálján. A fény és zaj mindenkit 
magával ragadott. Csak Mazarin bibornok tündéries estélyei lehettek ilyenek. A vidék 
aristocratiája meglepve hódolt a rendezőnek. De ezalatt mindenki Adél grófnét 
értette. Őt tartották a ház urnőjének, s Rózsaynak csak másod sorban rótták le a 
honeureöket. De Rózsaynak ez is elég volt. Hiusága teljesen ki volt elégitve, s ha 
komoly gondok nem bántották volna Oszkár miatt, ő lett volna a legboldogabb ember a 
világon. De ezek a komoly gondok sem őt sem Adél grófnét nem hagyták nyugodni, s 
képtelenné tették őket a bál sikerének élvezetére. A száz és száz alak közt érdekesen 
vált ki Ugrik Alfréd Elemér, a mint Frigyes grófot sorra bemutogatta a középosztály 
bájos hölgyeinek, s müértő szemekkel és arczkifejezéssel magyarázta mindenkinek 
kiváló tulajdonait. Rövid idő mulva Frigyes ugy látszott megállapodott egynél. Egy 
fiatal és szép özvegy volt az a szomszéd faluból, a ki azonban egy szerelmes 
nyugdijazott kapitánynak ádáz és féltékeny ellenőrzése alatt állt. A légyottot 
lehetetlen lett volna a szép özvegy lakhelyén hozni javaslatba. Frigyes magára 
vállalta az udvarlást, Alfréd pedig magára vállalta, hogy tisztába hozza a 
részleteket. Kigondolták, hogy a szép özvegy látogatás ürügye alatt fog eljönni 
Mezőhegyre. Itt a kert hátulsó ajtaján bejő és Frigyes a kerti pavillonban vár reá. 
Hanem az első feltétel az, hogy megudvarolja és meghóditsa. Frigyes gróf szót 
fogadott, és amennyire tőle kitelt, udvarolt a menyecskének, a ki szivesen fogadta. 
Egészen el volt bájolva, hogy egy gróf teszi neki a szépet. Vidéki libák ilyen 
udvarlásoknak nem képesek ellentállani. És Frigyesben elég szellem és elég routin is 
volt, hogy a báli mámor kábitó hatása alatt »sieben Meilen Stiefel«-ben haladjon 
előre a hizelgő frivolitások sikamlós terén. A nőben már meg volt fogva a hiuság, és 
ez csakhamar föllobbantá a szenvedélyt is. Egy óra mulva Frigyes már esdett, sovár 
tekintettel nézte, és kezeit szorongatta. Két óra mulva már nem tánczolt vele, hanem 
a karján hordozta a kevésbbé népes termeken keresztül. Három óra mulva már mindketten 
meg voltak győződve, hogy forrón és örökre szeretik egymást, s hogy egymás nélkül nem 
tudnak élni. És noha időközben Frigyesnek, Adél grófné terve szerint más dolga is 
akadt, de Frigyes minden kitérés után hiven visszasietett bájos özvegyéhez, s utóbb 
annyira belebolondult, hogy Adél grófné terveire nézve kezdett már hasznavehetlenné 
válni. De ekkor közbe lépett Ugrik, és mint »bizalmi férfiu«, megkezdé müködését, 
noha már egészen felesleges volt, mert Frigyes és a szép özvegy mindenre nézve 
tisztába jöttek. De ekkor váratlan esemény jött közbe, mely az napra megzavarta 
Frigyes számitását, sőt kevésbbé flegmatikus gavallért mint ő, talán a sodrából is 
kihozta volna. De ez már a bál közepe felé történt, s mi még mindig csak a bál 
kezdetén vagyunk. 
Tehát a fényes mulatság már javában folyt. Oszkárt Clarisse foglalta el, s 
kényszeritette, hogy folyvást vele legyen. Ezt Adél grófné parancsolta meg 
Clarissenek, s Clarisse - bár nem volt a terv minden részletébe beavatva, - hiven 
engedelmeskedett. Maga Adél grófné Somkövyt ellenőrizte, s csak olyankor hagyta el 
nehány perczre, ha meg volt győződve arról, hogy Somkövy jó kezek közé jutott. Oszkár 
ideges volt, de Viktor is az lett. Mert noha ismerte Adél grófné intézkedéseit, mégis 
erőt vett rajta a féltékenység, mikor Clarisset egész este Oszkár mellett látta. 
Rózsay csak járt-kelt, mintha folyton keresett volna valakit. És minél tovább késett 
a kasznár, Rózsay annál nyugtalanabb lett, s Adél grófnéhoz futkosott tanácsért. Adél 
is nyugtalan volt, s egy alkalommal összetalálkozván Rózsayval, igy suttogott 
vele: 
»Most már bizonyos vagyok benne, hogy Somkövy Oszkárnak szövetségese. Ők teljesen 
egyetértenek.« 
»Én egészen alarmirozva vagyok! sohajtá Rózsay. 
»Hidegvér! - felelte Adél, és összeszoritotta ökleit. - Ha tervünk sikerül nincs 
mitől tartanunk. Ön a leány apjával könnyen végezhet. Ők nem veszthetnek csak 
nyerhetnek ajánlata által. Hangsulyozza ön hogy Oszkár Clariss vőlegénye. Margitot az 
által hogy utána jár, már eddig is compromitálta. Nőül nem veheti. Ön tulajdonképen 
az erkölcsöket képviseli velük szemben. Mert bizonyos hogy egy compromitált leány, ha 
szegény, akár milyen erényes, nem kap férjet. Egy olyan leány pedig a kinek 50,000 
forintja van, bizonyosan kap férjet. Az erkölcs tehát meg van mentve. Margit szülei 
egész életükre boldogok lehetnek. A mi a fő azonban, irásban kell kivennie Margit 
atyjától, hogy beleegyezik abba hogy Margit nem kivánja Oszkártól hogy nőül vegye. Ez 
lesz a hideg zuhany mely lehüti Oszkár rajongását. Mert mi szüksége lesz Oszkárnak 
nőül venni Margitot, ha ezt Margit sem akarja? Mi pedig nem tehetünk magunknak szemre 
hányást, mert mi jót teszünk Margittal és szüleivel. Hisz a mai világ csak azt 
tiszteli a kinek pénze van.« 
Rózsay egészen föllelkesült, s ujra visszanyervén önbizalmát igy kiáltott fel: 
»Szóról-szóra igy fogom elmondani! Ah! mennyi ész, mennyi genialitás!« s kezet 
csókolt a távozó Adélnak, s aztán egyedül maradván igy monologizált: 
»Hogy lehet az, hogy ily fiu annyira elüt apjától mint ez az Oszkár! Nekem a szivem 
repdes ha főuri társaságban részt vehetek, s ő szégyeli magát ily kitüntetésben! - 
Képes ez a fiu tönkre tenni önmagát, sőt engem is vele! - Bele bolondul egy falusi 
libába és feláldozna értte egy angyalt! Nem szánnám megvesszőzni! - De majd 
kijózanul! El vagyok határozva hogy inkább agyon lövöm mint megtegye rajtam ezt a 
szégyent!« - S nagy dühösen belevegyült a társaságba. 
Adél grófné, mikor Rózsaytól elvált, sietett vissza Somkövyhez. Somkövy épen akkor 
akart szabadulni, bizonyosan, hogy Oszkárhoz siessen. De Adél elfogta őt. Somkövy 
hogy kellemetlen zavarát leplezze, igy fogadta a grófnét: 
»Ah! e fényes estély valóban Párisba varázsolja a képzelődést.« 
Adél grófné czélzatosan válaszolá: »És eszünkbe juttatja a Párizsi titkokat? nemde? 
Karját Somkövy! ön soha sem tánczol, nemde? Én nem tánczolok, - ma legalább nem. Ma 
önt választottam lovagomul, s az ön karján akarok gyönyörködni Oszkárban és 
Clarissban. Ah! ugy-e szép pár? Tud ön képzelni más nőt Oszkár számára mint Clarisst? 
Higyje meg vétkezik ha más nőre gondol.« 
Somkövy megrezzent, s erőltetett udvariassággal felelé: A grófnő rendelkezik 
velem! 
Adél tréfásan megfenyité s kaczagva mondá: 
»Szavánál fogom!« 
Mig Adél grófné Somkövy karján gyönyörködött a fényes társaság mulató jókedvében, - 
azalatt Viktor türelmét vesztve ragadta karon az éppen özvegyéhez siető Frigyest, 
hogy kipanaszolja magát előtte. 
»Clariss folyton Oszkárral társalog. Kedveskedik neki, mulattatja őt, csak vele 
tánczol, csak ő rá mosolyog. - Ez több mint a mennyire Adél kérte! Ez nem lehet más 
mint kiszámitott demonstratió én ellenem!« 
Frigyes haragosan kiáltott Viktorra: 
»Mondtam már hogy ennek ma igy kell lenni. Adél akarja.« 
»Clariss önkénytesen is megtenné. Szerelem dolgában az anyai parancsot csak akkor 
teljesitjük, ha óhajtásunkkal találkozik!« Sopánkodott kétségbeesett arczczal 
Viktor. 
Frigyes felkaczagott. »De hogy lehet valaki ennyire naiv! Hát nincs itt elég szép 
asszony szép leány, hogy visszaadd Clarissének a tromfot? Lásd alig egy órája 
kezdődött a bál, s én már csaknem tisztában vagyok egy szép özvegygyel. Ugrik 
barátunk - a ki igazán pompás ficzkó - most már csak a részleteket intézi el. Akarod 
látni? Becsületemre mondom van olyan szép, mint Clariss.« 
»Gyülölök minden nőt!« Háborgott Viktor. 
»Püf; - legjobb lesz ha aludni mégy!« 
»Nem! csak azért is udvarolni fogok másnak! jól mondtad! szeget szeggel!« 
»Fogadom azonnal lelohad a Clariss jókedve, mihelyt téged is jó kedvünek lát. No 
szedd össze magadat, és siessünk vissza a tánczterembe.« 
»Mi ez? Oszkár és Clariss erre közelednek! Látod? el akarnak vonulni a társaságtól! 
Világos, hogy vallomást akarnak tenni egymásnak! Én megölöm Oszkárt!« Dühöngött 
Viktor és előre lépett. 
Frigyes visszarántotta, s metsző tekintettel végig nézte. Aztán igy szólt! »te! ha 
sokat bolondozol, galléron csiplek és becsuklak a jégverembe! - Micsoda komédia ez? 
Lásd Oszkár visszafordul, s belevegyülnek a tánczba!« 
Éppen Frigyesék is a tánczterembe akartak sietni, mikor a háttérben föltünt előttük 
három idegen alak. Két egyszerüen öltözött öreg házaspár, és egy halavány szép leány. 
Ugy a férfi mint az öreg asszony a leányt vették közre, s bizonyosan az illendő 
magaviseletre oktatták, mert felváltva suttogtak vele. A leány azonban ugy nézett ki 
mintha egy szót sem hallana, s még kevésbbé értene azokból, a miket neki sugnak. Ezek 
a kasznárék voltak, kiknek eddigi elmaradása már eddig is annyi gondot és aggályt 
okozott. Könnyü volt felismerni őket. Rajtuk kivül, az ő fajtájukból, senki sem volt 
a bálra hivatalos. 
A mint beléptek, és szemük szájuk elállt a nagy fényességtől, az öreg kasznár igy 
szólt Margithoz nagy bölcsen és illedelemmel: »Itt nem ugy van ám mint a falusi 
lakodalmakon, a hol azzal tánczolsz a kivel akarsz. Érted? Itt csak azzal tánczolsz, 
ám de mindenkivel tánczolsz a ki felszólit. Érted? Ha pedig senki sem szólit fel, 
akkor ülve maradsz. Érted?« 
Az öreg kasznár jóságos felesége közbe szólt: »Ne tanitsd, mert még jobban 
megijeszted. Látod hogy ugy is fél már. Alig áll a lábán.« Aztán, mivel ő is csak 
asszony volt, és erőt vett rajta a kiváncsiság, bámész érdekkel nézett körül, és 
felsohajtott; »Oh! be fényes itt minden! Be boldogok is a kik gazdagok!« 
Most a kasznár nehány lépéssel előre ment, mert észrevette, hogy Frigyes és Viktor 
őket nézik. Ezalatt Margit oda sugott anyjához: »Mit fog mondani Oszkár ha itt lát?« 
Az öreg kasznárné vigasztalni akarta a szegény leányt, s igy felelt: »Ne félj! - 
Oszkár ur nem is fog meglátni téged ezek közt a sok fényes dámák közt.« Ilyen 
vigasztalásokkal szokták a jóságos anyák gyermekeik szivét gyakran összetörni. 
A mint Frigyesék előtt a három uj alak föltünt, Frigyes meglökte Viktort: »Nézd a 
kasznárt!« 
Viktor megörült nekik: »Ez a leány az a kit Oszkár kerget?« 
»Ez.« 
»No hát neki fogok udvarolni egész éjjel, csak vele tánczolok, és Clarissera rá se 
nézek.« 
Ezalatt a kasznár, aki az asszonyoktól előre ment, egészen Frigyesék közelébe ért, és 
nagy reverentiával hajlongott előttük. 
»Jó estét Szabó ur!« - szólitá meg őt Frigyes. »Ily későn jönnek?« 
Az öreg kasznár zavarba jött e kérdésre, nem annyira azért mert érezte hogy nem 
illett későn jönniök, hanem inkább azért, mert visszagondolt az otthoni jelenetre, és 
szabódva felelé: »Oh! mig az asszony népség fölkészül!« 
Ezalatt Viktor már Margithoz közeledett, s fölkérte hogy ő vezethesse be a bálba. 
Frigyes, a ki tudta, hogy ez a nélkül is bele tartozik az Adél grófné taktikájába, 
intett Viktornak, hogy: »csak rajta!« De Margit mozdulatlanul állt, s mintegy álomból 
rezzent föl, mikor az öreg kasznár rákiáltott: csak szaporán! - E szavakra hallani 
kezdte a zene hangjait, s gépiesen engedte karját Viktor karjába füzni, s a mint az 
tánczlépésekben lejtett a bálterem felé, akarat nélkül követte őt. Aztán Viktor 
átkarolta Margit derekát, és belévegyültek a tánczba. Éppen e pillanatban találkoztak 
össze Somkövy és Oszkár, és Somkövy a mint Margitot meglátta fejéhez kapott, és 
megkövülve nézett utána. 
»Bátyám mi lelt?« kérdé Oszkár, a ki maga is ki volt forgatva önmagából. Már látta 
Adél grófnőt és Rózsayt nyilsebesen közeledni feléjük. 
»Nagy isten! ki az a leány a ki most bement?« 
»Ő az!« felelé Oszkár mély fájdalommal. 
»Ki? - oh! ha ő volna!« sóhajtott, Somkövy. 
»Ki?« - kérdé Oszkár, nem értve hogy Somkövy kire czéloz? 
»Csitt! - sarkunkban vannak! - szólt Somkövy, és erőt vett magán. - Oszkár vigyázz! - 
most már én is ugy látom, hogy atyád sejt valamit.« 
»Oh! Margit eljött, pedig azt igérte, hogy otthon marad! - Pokoli kinokat 
szenvedek!« 
»Csak el ne áruld magadat!« - Ekkorára már Adél grófné és Rózsay körülvették, és 
elválasztották őket. Az aggodalmat, hogy Oszkárt és Somkövyt együtt találták, elmosta 
arczukról az öröm, hogy a kasznárék megérkeztek. Mint a szinpadon, mindenki rögtön 
szerepéhez fogott. Adél ujra karon fogta Somkövyt, - Frigyes vitte Clarissehez 
Oszkárt, s Rózsay elővette az öreg kasznárt, s hogy megmutasson neki mindent, kertté 
alakitott salonokat, és salonná varázsolt kertet, - vitte magával. Az öreg kasznárnét 
Adél grófné buzditotta, hogy csak menjen be a tánczterembe, foglaljon el egy üres 
széket, és gyönyörködjék a tánczoló fiatalságban. 
»Oh! a méltóságos grófné mily kegyes! - Pedig majd hogy el nem maradtunk ebből a 
fényes bálból, a hová igazán érdemetlenek vagyunk!« 
Adél grófné fürkésző kiváncsisággal kérdezte: »hogy hogy?« 
»Hát bizony csak ugy, hogy ez a makacs leány sehogy sem akarta idehozatni magát. A 
férjem uramnak nagyon kellett kimutatni magát, hogy erőt vehessen rajta.« 
Somkövy közbe szólt: »Talán az ön férje nem a Margit apja?« 
Az öreg kasznárné meghökkent erre a kérdésre, s ijedten nézett Somkövyre. Aztán nagy 
buzgalommal állitgatá: »de az apja! - az én férjem a Margit apja, és én vagyok az 
édes anyja!« S e közben a hideg izzadság is kiütötte a homlokát. Adél észrevette a 
szegény asszony zavarát, és tréfálkozva jegyezte meg: »Ön nagy hamis édes Somkövy! - 
mennyire zavarba hozta ezt a szegény asszonyt.« 
Az öreg kasznárné kapott rajta, s hogy kimentse magát, igy mentegetődzött; 
»Csakugyan! - olyan furcsán nézett rám hogy« - ...Somkövy elmélázott. 
»Csodálatos, hogy ez a leány nem magukra hasonlit. Hisz unokájok lehetne!« 
»De mi lelte önt? - egészen elábrándozik!« 
»Semmi! éppen semmi!« - aztán megtörölte szemeit, mintha valami káprázatot akart 
volna kitörölni belőlük, s igy sóhajtott: »Hiu remény! - csalfa képzelődés!« 
Az öreg kasznárné, habár nem tanult nagyvilági illemet, mikor látta Adél grófnét 
Somkövyvel suttogni, érezte, hogy ő ott a hol van fölösleges és mivel szó nélkül 
eltávozni nem mert, ekként szabadkozott: »Ha megengedi a méltóságos grófné, 
betekintek a bálterembe. Nekünk öregeknek már csak akkor van kedvünk, mikor a 
fiatalságot mulatni látjuk.« És ezután ügyetlen hajlongások közt elment. 
Adél grófné, a ki látta előbb eltávozni az öreg kasznárt Rózsayval, s tudta mi 
dologban járnak, izgatott volt, s mintha figyelme két felé oszlott volna, s csak fél 
figyelmével foglalkoznék Somkövyvel, mig a másik felével odaképzeli magát a hol már 
Rózsay van, - szórakozott lett, s érezve, hogy tervének egész sikere ettől a percztől 
függ, mig az eredményt meg nem tudja, távol akart maradni a tánczzene kábitó 
zajától. 
Somkövy épp oly izgatott volt, s igy a társalgás kettőjük közt csupa szakadozott 
eszmemenetekből állott. 
»Nem mennénk mi is a bálterembe grófné?« 
»Ah! a zaj kábit engem! oly édes nehány pillanatra távol maradni attól! De hogy ön 
oly váratlanul érkezett meg édes Somkövy! - Ez igazán meglepő volt!« 
»Birtokomra utaztam, s éppen utamba esett.« 
»Ez az Oszkár veszedelmes lassu viz - képzelje azalatt, mig leányommal jegyben jár, 
itt, helyben kalandokra vadász.« 
»Lehetetlen.« 
»Komolyan mondom! Ezt az ártatlan leánykát, no talán nem is ismeri, - a kasznár 
leányát üldözi. Nem rettenetes ez?« 
A grófné czélzatos hangon mondta ezt, és Somkövy gyanakvó arczczal felelé: »Ártatlan 
tréfa lehet. A könnyelmüség nem Oszkár jellemvonása.« 
»Ön nagyon jól ismeri Oszkárt, sőt talán terveit is tudja!« 
»Terveit? - Igen! - Régi ábrándja, hogy egyetemi tanár lehessen s élhessen a 
tudománynak.« Felelé Somkövy szintén erős hangnyomattal. 
A grófné felkaczagott: »Igazán pompás! Az én vőm egy professor!« 
Igy folyt a sétaközti társalgás Adél és Somkövy közt, mialatt Rózsay már mindent 
megmutatva az öreg kasznárnak, szobája felé vezette azt. Némán haladtak egymás 
mellett, s utközben Rózsay igy elmélkedett: »Hogy kezdjem? Mégis nehéz dolog. Több 
mint egy börze üzlet. Mért nem élünk Törökországban! Hisz az asszony magában véve 
olcsó, csak az erénye drága. Ha ez az ember elkezd nekem az erényről fecsegni, bizony 
isten megakadok.« Ekkor már Rózsay szobájában voltak, s Rózsay remegni érezte az öreg 
kasznár karját, melyet Rózsay karon fogva tartott. A vastag szönyegeken nem 
hallatszott lépteik zajából semmi. Ugy jártak éppen mint a tolvajok. Rózsay ekkor 
bezárta az ajtót, s erőltetett fesztelenséggel igy szólt: »Kérném nehány bizalmas 
szóra.« 
»Bizalmas szóra engem? Ó! mily bizalom! Mivel szolgálhatok?« 
»Hát izé, barátom szereti maga a fényes mulatságot?« 
»Szeretni szeretem, de az nem szeret engem. Szegény embernek nincsen mulatsága.« 
»Szegény! tán még sem olyan szegény! - Bizonyosan van egy pár ezer forintja a 
takarékpénztárban.« 
»Hiszen ha volna! majd tudnám én is jobban rendezni az életemet. De hát tudja a 
Nagyságos ur én nagyon becsületes voltam mindig. Bolondul becsületes. Mellettem az 
ispán meggazdagodott, ur lett belőle, s van tisztelete, több mint pénze. A becsülete 
is gyarapodott gazdagságával. Kevesebb becsülettel sok becsületet szerzett magának, 
mig én sok becsülettel nagyon kevés becsületre vittem.« 
Ez viz volt a Rózsay malmára, s most már több bátorsággal folytatta: 
»Ej ej! látja nincs háládatlanabb dolog a világon mint a becsület. Száraz kenyeret 
kér, de csak arany tálról lakhatik jól. Maga okos ember. Engedje hogy minden 
teketória nélkül nyiltan beszéljek magával. Magának van egy leánya. Derék csinos 
leány, hanem ugy-e szegény leány? Akármilyen szép és akármilyen becsületes, nem 
érheti nagyobb szerencse, minthogy feleségül veszi valami kisbirtokos, vagy valami 
földhöz ragadt hivatalnok. Nos, számithat-é nagyobb szerencsére az esetben is ha 
százszor több becsületet vinne nászhozományul? Számithatnak-é maguk arra, hogy lányuk 
becsületével biztosithatják öreg napjaikat?« 
Az öreg kasznár sóbálványnyá vált, rémült arczczal bámult Rózsayra, s remegő hangon 
kérdé: »Mit akar ezzel mondani a nagyságos ur?« 
Rózsay idegesen kiáltott fel: 
»Ne vágjon ilyen ijedt képet, mert nem folytatom. Én magát gazdag és szerencsés 
emberré teszem, ha maga akarja; leányának pedig százszor több becsületet adok mint a 
mennyit tőle kérek.« 
Az öreg kasznár letörölte homlokáról a halálizzadságot, s akadozva szólt: 
»Várjon a nagyságos ur egy pillanatig. A vér a szivemre tolult, várjon mig visszamegy 
a helyére.« 
Ezután elfordult és sokáig lihegett mint egy lázbeteg. Rózsay szintén félre fordult, 
s igy sóhajtott fel: »No hála a papnak, benne vagyunk már!« aztán igy szólt: »Ha sok 
vére van vágasson eret magán. Hát folytathatom?« az öreg kasznár némán intett, s 
Rózsay igy folytatta: »Látja az én fiam érdeklődik a maga leánya iránt. És tudom hogy 
azóta el is csavarta a leány fejét. Ártatlan falusi szüzeket egy gazdag városi 
gavallérnak könnyü elszéditeni, - s bizonyosak lehetnek benne, hogy maguk akármilyen 
őrszemmel kisérik is a leányt, a fiam ámitással, hizelgéssel, csábitással, a mikben 
nagy mester és tapasztalt ficzkó, mégis el fogja érni czélját. De tegyük föl, hogy 
nem is éri el. Az bizonyos hogy annyit fog forgolódni körülötte, hogy ez által rosz 
hirbe hozza. Az emberek roszat fognak beszélni, s ez ellen nem védelem az erény 
ártatlansága. Leánya éppen olyan becstelen lesz a világ előtt, mintha csakugyan az 
volna. Nos, nincs-e igazam?« 
»Ó! fájdalom igaza van! nagyon igaza van! - A szegény ember becsülete játékszer a 
gazdagok kezében!« 
»Látja én jóvá akarom tenni e kényszer helyzetet. Kerülni akarom a botrányt - a maguk 
érdekében. Mert nekünk a botrány nem árt, sőt használ. Én magukat és lányukat 
boldoggá akarom tenni mielőtt boldogtalanokká lennének. Mert hogy a fiam a maga 
leányát nőül nem fogja venni, azt józan észszel beláthatja. Ha talán ezzel hitegette 
a lányt, akkor hazudott, mert ma fog jegyet váltani gróf Szentkláray Clarissel. Ez a 
körülmény az, mely kényessé teszi rám nézve fiam érdeklődését, s ezért szeretném 
rövid utra terelni. - Vagy maga boszura gondol? Hogy maga micsoda boszut állhasson a 
gyalázatért a mely boszu magának többet ne ártson mint nekünk, az nem 
képzelhetem.« 
»De hát mit kiván tőlem a nagyságos ur?« kiáltá az öreg kasznár kétségbeesve. 
»Azt a mi magának jobban érdekében áll, mint nekem. Meg akarom előzni a botrányt, - s 
meg akarom váltani a maguk gyalázatát. Ide nézzen. Itt van egy csomóban 50 darab 
ezres. Ezt a pénzt rögtön kezébe adom, ha irást ád arról, hogy nincs kifogása fiam 
udvarlása ellen, s nem kivánja, hogy fiam az ön leányát nőül vegye.« 
Az öreg kasznár csak az ujdonat uj bankjegyeket nézte, már nem hallotta a miket 
Rózsay mondott. Rózsay pedig diadalmas arczczal szónokolt tovább: 
»Ötvenezer forint épen elég arra, hogy a mai világban a leány mindig becsületes 
legyen. Ennyi pénz elföd minden foltot, s leányuk válogathat a férjek között, mig 
most ahhoz kellene mennie, a ki szerencsélteti. Maguk pedig gond nélkül élhetnek, s 
leányuk boldogsága megnyugtathatja lelkiismeretüket. Nos a választás könnyü. Vagy 
gyalázat és szegénység, - vagy becsület és gazdagság. Hát melyiket választja?« 
»Adjon egy napi gondolkodási időt Nagyságod!« 
»Nem lehet. E perczben határozzon.« 
S erre az öreg kasznár jóságos arcza egyszerre ördögi lett. 
»Ötvenezer forint! De mért legyünk jobbak a világnál? Áll az alku«, aztán 
félrefordulva mormogta: »A leány ugysem az én gyermekem!« 
»Ezt vártam magától. Jöjjön irja meg az irást! itt az enyém, magamról.« 
Adél grófné még mindig karon fogva sétált Somkövyvel, s már minden ügyességére 
szüksége volt, hogy a társalgást fentarthassa, a mi nagyon természetes oly 
helyzetben, hol mindkettőnek máson kalandoz az esze, és beszédje csupa gépiesség. És 
miközben igy sétáltak, a grófné izgatottsága folyton növekedett. »Talán bizony roszul 
játsza szerepét?« gondolta magában, s e kinos gondolattal tépelődve, sokszor olyankor 
is felkaczagott mikor Somkövy éppen nem mondott olyan mulatságos dolgot, a min 
kaczagni lehetne. De a finom és szellemes nőknek, a minő Adél grófné volt, meg van 
engedve a kaczagás olyankor, a mikor valami - a nélkül, hogy megmondanák - eszükbe 
jut. Somkövy nem volt kiváncsi arra, a mi Adél grófnénak eszébe juthatott. 
Végre nagy sebességgel, és kihevült arczczal (mintha már sok puncheot ivott volna,) 
megjelent Rózsay, s Adél grófné a mint meglátta őt, azonnal megfogta villogó 
tekintetével. 
Rózsay után dult ábrázattal az öreg kasznár is megjelent egy pillanatra, de a mint 
embereket látott, hirtelen hátra vonult. 
Rózsay zsebkendőjével legyezte magát, s még nagyobb kimerültséget szinlelve, mint a 
mennyit el nem tagadhatott, kiáltá: »Jaj! csakhogy tul estünk rajta! most már nincs 
semmi baj!« 
Adél grófnő e nehány szóból mindent megértett, de nem akarta, hogy Somkövy is sejtsen 
valamit, s azért mindenekelőtt figyelmeztetőleg intett Rózsaynak, aztán pedig igy 
szólt: 
»Azt akarja mondani, hogy minden előkészület megtörtént a jegyváltásra?« 
Rózsay észrevette magát, s nagy mohósággal ráhagyta: 
»Azt! - és talán értesithetjük is róla vendégeinket?« 
»Mindenesetre!« szólt Adél grófné ironicus mosolylyal, s aztán mindkét kezével a 
Somkövy karjaira nehezülve, kaczéron suttogta: »Nos! - most már, ha ugy tetszik, 
bemehetünk a bálterembe!« 
Somkövy egy udvarias mozdulattal felelé, hogy nincs ellene semmi kifogása, de mert az 
egész situatió rejtélyesnek tünt föl előtte, rosz sejtelmek kezdték gyötörni. 
Alig hogy eltávoztak, s a terem üresen maradt, megjelent a kasznár, de alig lehetett 
ráösmerni. Egy angol policeman, a ki a lélektan törvényei szerint kutatja a bünt, 
letartóztatta volna az öreg kasznárt abban a pillanatban mikor megjelent. 
A dult arczu vén ember mintha üldözték volna, félénk és gyanakvó szemekkel tekintett 
körül, s megkönnyebbült mikor azt látta, hogy egyedül van. Egyik kezét azonban semmi 
árért ki nem huzta volna zsebéből, s látszott, hogy zsebében szorongat valamit. Aztán 
fáradtan, mintha száz mértföldről futott volna, egy székbe roskadt, s merőn maga elé 
bámult és félig suttogó hangon igy beszélt önmagához: 
»Ötvenezer forint! - Ki mondja, hogy a pénz elveszi az ember eszét? - Megadja! - Itt 
a szabadság, itt a függetlenség, itt a boldogság! - Mit törődöm a világgal, ha nem 
szorulok a világra? Ó! mily vakitó tekintet ez! 
Nem én vagyok a tied, hanem te vagy az enyém. 
Ötvenezer forint! miért? egy semmiért! Hisz minden pillanat egyformán mulik el! s ha 
elmult egyformán semmivé lett! És az csak egy mulékony pillanat, - egy semmi, - egy 
végtelen semmi! - Miért ne adnám e hitvány pillanatot egy egész élet boldogságáért 
oda? - Elköltözöm egy nagy városba, ott kezdek uj életet. Ha elkiáltom, hogy 
Margitnak 50,000 forint hozománya van, ki kérdez többet ennél? - Margit ünnepelt nő, 
s én irigyelt apa leszek! Most már telik selyem ruhára, arany ékszerre, brilliántra, 
- és ki keresi ezek alatt a koldus erényt és a koldus becsületet? Hol van az a női 
erény, melyet a selyem suhogása ki nem gunyol, - az arany sulya agyon nem nyom, és a 
gyémánt ragyogása be nem árnyal? A mai világ erénye, becsülete, vallása istensége a 
pénz! - Pénz! pénz! - pénz! a hol pénz van ott megvan minden! A hol pénz nincs ott 
nincs meg semmi! - Ha a bün nászhozománya a gazdagság, - ki keresi az erényt 
koldustarisznyával? Senki! senki! senki! az egész világon senki! Ha! ha ha! megőrülök 
az örömtől hogy gazdag vagyok! Egy istennőt ölelni nem oly gyönyör, mint e pénzt 
szoritani! S mindezt egy semmiért, - egy véghetetlen semmiségért! - Egy olyan 
perczért, melyet a természet arra teremtett, hogy ingyen adjuk!« 
E perczben megjelent az öreg kasznár jóságos felesége, a ki az urát kereste, de a 
mint meglátta visszaijedt tőle: 
»Hova tüntél? Alig hogy rád találok! Nagy Isten! mi lelt? egészen ki vagy kelve!« 
»Csitt asszony! Nem az vagyok a ki voltam! - Koldus voltam, szemét voltam, és most 
gazdag vagyok, hatalmas vagyok.« 
»Megőrültél?« 
»lde nézz! de meg ne vakulj!« És az asszony elé vágta a rengeteg pénzt. »Ez csak a 
fele! A mi az enyém az a tied is!« 
»Mindenható Isten! - mutasd, add a kezembe, hadd higyjek szemeimnek: Pénz ez? igazán 
pénz?« 
»Csupa ezres! - ötven darab, - s még egyszer ennyit kapunk, ha mi akarjuk!« - 
»Ha akarjuk-é? hát ki ne akarna ennyi pénzt?« 
»No ha akarjuk, akkor a mienk lesz. És miért? egy semmiért! egy véghetetlen 
semmiségért!« 
»De hát miért? ugy reszketek mintha a hideg rázna.« 
»Margit vissza fogja adni a látogatást Oszkárnak holnap estve egyedül. Ennyi az 
egész.» 
»De ha Margit nem akarna menni?« 
»Nem akarna menni? De el fog menni! el kell neki menni! Egy poronty a kit anyja 
szégyenéért nevemmel fedeztem, fölneveltem, - gyermekemmé fogadtam, - ez merne 
daczolni velem? - De mit kell neki tudni azt hogy miért megy oda? Ne tudja mért megy 
mikor oda megy, ne tudja mért volt ott mikor onnan eljő! Ne tudjon soha semmit, - 
hisz ugy sem fogja megtudni soha senki! És mi sem emlékezünk rá soha! - érted? soha! 
soha!« 
»Az istenért, csendesedjél, légy nyugodtabb, és higgadtabb.« 
»Hisz én nyugodt, higgadt vagyok! - azt hiszed izgat vagy bánt valami? semmi! - Csak 
örülök a szerencsének! ez öröm, tiszta öröm. És te nem örülsz?« 
»Én is olyan vagyok, mint egy bolond, örülök is meg nem is örülök. Azt hiszem nem is 
vagyok ébren. - De rejtsd el a pénzt.« 
»Mért rejtsem el? Azt hiszed loptam? Becsületesen kerestem.« 
»De jön valaki. Oh Márton! a ki szegénységhez szokott, az nem is tud örülni a 
gazdagságnak!« És az öreg asszony csaknem sirva fakadt. 
E perczben rohant be nagy szelesen Ugrik, s a mint meglátta a kasznárékat, henczegve 
kérdé tőlük: 
»Ugyan kérem nem látták gróf Alszeghy barátomat? nagyon fontos közleni valóm volna 
vele.« 
»Nem láttuk.« Felelte a kasznár dühös fanyarsággal. 
»Bizonyosan megint valami cselszövés készül. Mert maga igazán minden becsületes 
leánynak veszedelme.« Szólt az asszony. 
Az öreg kasznár, felesége megjegyzését hallva még nagyobb haragra lobbant Ugrik 
ellen, s gorombán támadta meg! 
»Ki is kérem, hogy leányommal ezentul is bizalmasan társalogjon. A maga társasága 
elég, hogy őt meggyalázza!« 
»Uram! - szólt Ugrik s ünnepélyes állásba vágta magát, - ha a ház becsületét, melyben 
vagyunk nem nézném, megfelelnék. De igy csak annyit mondok, hogy ha leányuk jó neve 
szivükön fekszik, akkor nem kellene itt fecsegniük, mig a leányuk odabent őrizetlenül 
mulat.« 
»Ne oktasson hivatásunkra. Tisztességes emberek közt nem szükséges az őrizet.« 
Kiabált a kasznár. 
»Igen? - no csak engedjék össze Oszkárral.« Vágott vissza Ugrik. 
»Micsoda impertinentia!« 
»Csak ne tüzeskedjék. Hogy Oszkár eddig sem férhetett Margithoz, azt is egyedül nekem 
köszönhetik. És én vigyázni fogok Margit erényére ezután is, akár akarja, akár nem. 
Alásszolgája.» 
Az öreg kasznár rá akart rohanni Alfrédra, de visszatartá őt az ő jóságos 
felesége. 
»Nézd jő valaki! kerüld a veszekedést!« és gyöngéden fogva tartotta őt. 
És csakugyan jött valaki. Frigyes jött, és csakugyan fontos dolga volt Ugrik Alfréd 
Elemérrel, mert nagyon bizalmasan sugdosott vele. 
»Nos? - mit végzett?« 
»A meghivást már megkapta, most már a bőszült kapitány sem gyanithat semmi 
rosszat.« 
»Holnap estve?« 
»A kerti pavillonban.« 
»Bizonyos?« 
»Mint a halál.« 
Frigyes gróf és Ugrik Elemér még vidám kaczajok közt suttogtak egymással, mikor a 
bálteremből, mintha éppen a kasznárékat kereste volna, izgatott arczczal megjelent 
Somkövy. Az öreg kasznár jóságos felesége megint összerezzent mikor a váratlanul 
megjelenő Somkövyt meglátta, mert az megint oly különös arczczal nézett rá mint 
előbb, - és ösztönszerüleg oldalba lökte urát, mintha valami titkos veszélyre 
figyelmeztette volna. Somkövy egyenesen a kasznárékhoz sietett, és megszólitotta 
őket. 
»Bocsássanak meg, hogy ujra kérdezősködöm, de mióta leányukat megláttam, nem tudok 
szabadulni egy gondolattól!« 
»Micsoda gondolattól, ha szabad kérdenem?« szólt az öreg kasznár, és erőltette az 
elfogulatlan kiváncsiságot. 
»Attól, hogy ez a leány nem magukhoz hasonlit, s éppen olyan mint -« 
»Mint?« 
Somkövy megállt, lesüté szemeit, s megtörlé homlokát, aztán lemondólag kiáltott fel: 
»Hóbort tőlem ez a képzelődés! Mióta laknak Mezőhegyen?« 
»Itt születtünk.« 
»S nem láttak soha senkit Mezőhegyen a kihez leányuk hasonlitana?« 
»Soha!« kiáltá az öreg kasznár, s most meg ő rántotta meg titokban a felesége 
szoknyáját, nehogy az valami bolondot mondjon. 
Somkövy éles szemmel fürkészte őket, és különösnek tetszett előtte a zavar, mely a 
két öregen kiült, de ez a zavar lehetett a modortalanság, és a csodálkozás 
következése is. S e perczben Frigyes grf. is hozzájuk csatlakozott, s nehány banális 
élcz után elvitte magával Somkövyt, s a kasznárék ujra egyedül maradtak. Azok 
összenéztek, és több perczig nem tudtak egymásnak megfelelni. Látszott, hogy egy 
gondolat nehezül mindkettőjük lelkére, s mert az asszony őszintébb volt mint a férje, 
hát végre is az asszony szólalt meg először, mondván: »Te láttad az arczát mikor 
Margitról kérdezősködött?« 
»Láttam!« 
»Te, talán csak nem ez az apja?« 
»Micsoda beszéd ez? Margit apja meghalt. Tudod jól, hogy Margit nagy bátyja lőtte 
agyon, mikor megtudta huga gyalázatát. A tiszteletes ur igy beszélte.« 
»De hát akkor miért szólt a hasonlatosságról?« 
»Ejh! az ilyen nagy urak annyi féle arczot látnak a világon, hogy minden lépten 
fölfedeznek egy hasonlatosságot. De semmit el ne árulj, mert szerencsénket árulod 
el!« 
»Ne félj! ne félj!« 
Rózsay es Adél grófné bizalmas párbeszédet folytatva léptek ki a bálteremből, s 
annyira el voltak foglalva egymással, hogy nem vettek észre senkit. Valami nagy 
örömük lehetett, mert mindkettőjüknek arcza sugárzott. 
»A szerencse nekünk kedvez! szólt győzelmes mosolylyal a grófné, - mutatta már a 
szerződési levelet Oszkárnak?« 
»Még nem mutattam, mert előbb nehány rendelést kellett tennem, - de tudja a grófné, 
hogy engem a főispán az első látásra te-nek szólitott?« 
»Ugy is illik! - Ez pompás! Az egész vidék főrangusága együtt van nálunk, és mégis ők 
mernek fenyegetni bennünket demonstratióval?« 
»De miért sietett előbb Somkövy oly zavartan Oszkárhoz?« 
»Nem vettem észre, de nem is törődöm vele. Már nem tartok semmitől. Oszkár és 
Clarisse felségesen összebarátkoztak.« 
»Még megérjük, hogy szerelmesek lesznek egymásba.« 
»Jaj! de mulatságos lenne!« - s kaczagva visszatértek a bálterembe. 
A mint eltávoztak, az öreg kasznár komoran szólalt meg: 
»Azt hiszem nem láttak bennünket, azért nem vettek észre.« 
Az öreg asszony igy felelt: »Én ugy látom, hogy észrevették, de nem akartak meglátni. 
Lásd mig szegények voltunk szivesen üdvözöltek, és most, hogy gazdagok lettünk ránk 
sem néznek.« 
Az öreg kasznárban fölforrt a vér, arcza lángvörös lett és haragosan kiáltott 
fel: 
»Asszony ne ingerelj!« - Pedig hát az öreg kasznárnénak esze ágában sem volt, hogy az 
urát ingerelje. 
»Én nem is tudom minek vagyunk mi örökösen ezen az egy helyen!« zsörtölődött tovább 
az öreg kasznár »menjünk be a tánczolók köré, vigadjunk mi is!« 
Az öreg asszony szó nélkül engedelmeskedett, és már szedte magát, hogy kövesse urát, 
a ki vigadni akar, mikor a tánczteremből, szembe velük Margit rohant ki egyedül, 
egészen kikelve magából. 
Szenvedő arczczal és kimerülten borult anyja keblére, és kétségbeesett hangon 
kiáltá: 
»Vigyetek haza! megőrülök, meghalok ha még itt kell maradnom!« 
»Mi bajod?« kérdé az öreg kasznárné nagy megindulással. 
»Oszkár megcsalt! nem szeret! én nem akarok élni! Nem akarom látni, hogy mulat 
mással! s hogy néz rám hidegen és megvetéssel!« 
»Ostoba gyermek! - Oszkár ur csak nem hagyhatja oda miattad a menyasszonyát?« 
»Hát ki az ő menyasszonya?« 
»Gróf Szentkláray Clarisse!« 
»Nem, az nem igaz! lehetetlen!« sikoltá Margit és kendőjét kezdte tépni őrült 
szenvedéllyel. 
»Jaj! istenem, itt már valamennyien megbolondulunk!« 
»De Margit!« - kiáltott elfojtott hangon a kasznár, s durván ragadta meg Margit 
kezét. 
»Nem igaz! - folytatta Margit, még mindig az előbbi hangon, - és ha igaz, ne 
mondjátok! - Én megyek! nem maradok tovább.« 
»Itt maradsz! - sziszegte vad tekintettel a kasznár. - Te pipiske! Ugy viseld magad, 
hogy szégyent ne hozz reám. Ki vagyok én?« 
»Atyám! - Oh! vajha mindig csak titeket szerettelek volna!« 
»Ne pityeregj. Itt jő tánczosod.« Az öreg kasznárné megint valami vigasztalót akart 
mondani Margitnak: 
»Lásd ez több mint Oszkár, mert báró. Becsüld meg. Ne mondhassa, hogy nincs 
nevelésed.« 
»Hogy sült paraszt, falusi liba vagy.« 
Margit erőt vett magán, s felsohajtott: »Bárcsak halálra tudnám tánczolni 
magamat!« 
Ekkor már oda ért Viktor, és lázas arczczal - mintha valami rendkivüli dologra volna 
eltökélve - igy szólt: 
»Ah! bájos szökevény, - oly hirtelen eltünt! Azt hittem a menyországba repült. De én 
követem, s a maga kedvéért szivesen hallgatom a phaserák zenéjét még akkor is, ha 
Wagnerstylusban vannak instrumentálva!« 
Igy izetlenkedett a nemes báró arra, mialatt a szenvedő Margitot arra kényszeritette, 
hogy vele tánczoljon tovább. Addig ostromolta, s az öreg kasznár addig támogatta, mig 
Margit csaknem félholtan ujra felállt, hogy egy tánczoló gép legyen gyülölt tánczosa 
kezében. 
S a mint már vitte Viktor Margitot (a ki által ő csak Clarisset akarta féltékennyé 
tenni,) utközben diadalmas arczczal gondolta ki: »És most megcsókolom! A Clarisse 
szemeláttára fogom megcsókolni!« s ezzel csakhamar belekeveredtek a keringőbe, - s az 
öreg kasznár is magával huzta feleségét, hogy menjenek ők is a tánczterembe, és 
vigadjanak ők is. 
Az idő már éjfél felé járt, s közeledett a percz, mely a jegyváltásra volt kitüzve. 
(Adél grófné a szellemórákat kiválón szerette!) 
De a tiszteletes ur nem akart a jegyváltáson jelen lenni, és bucsu nélkül indult 
távozásra. 
Csak Ugrik Alfréd Elemér vette észre, s mivel vele előbb egy beszélgetést abba 
szakitott, most utána futott, hogy a megszakitott beszélgetést befejezze. 
»Azt mondja a tiszteletes ur, hogy Margit Oszkár mellett a legjobb helyen van?« - 
kérdé Ugrik bámész szemekkel. 
»Azt.« 
»Talán bizony távozni készül a tiszteletes ur?« 
»Nincs különben az idő későre jár.« 
»De eltávozni korán van még. Nem várja be a jegyváltást?« 
»Lehetetlen!« 
»De még egy szóra. - Adjon kérem felvilágositást előbbi szavai felől.« 
»Most nem adhatok. Jó éjszakát.« És elment. 
Ugrik Elemér Alfréd ravasz és buta képpel állt meg, és bámulta a maga árnyékát 
sokáig. Aztán, mivel valami eredményre mégis jutott, ekként kiáltott fel: (persze 
hogy csak gondolatában) »Hogy itt valami conspiratio lappang az bizonyos! Minden arcz 
rejtélyes. Szégyeld magad Rigó, hogy még mit se tudsz! Bizony csak egy ostoba paraszt 
politikus vagy te, s oda se szagolhatsz az uri diplomájához! De Oszkár jő Somkövyvel. 
Ezeket kihallgatom!« 
És csakugyan Oszkár jött Somkövyvel, de a fergeteg nem jő sötétebb arczczal mint jött 
Oszkár, és a fergetegnek sem lehetnek öldöklőbb villámai, mint volt az Oszkár 
tekintete. 
Az egész napi kinos, és emberfeletti erőt igényelt önleküzdés most már lerázta minden 
fékét, s olyan lett mint a gátjait tullépő folyam, melynek már ellent nem állhat 
semmi. 
Ugrik Alfréd Elemér mikor Oszkárt meglátta, nem csak azért bujt el, mivel 
hallgatódzni akart, hanem elbujt volna akkor is ha nem akart volna hallgatódzni, - 
mert Oszkárral ilyen állapotban találkozni (noha nem vétett ellene semmit,) nem volt 
semmi bátorsága. Eszébe jutott minden rémes história, s e perczben el lehetett volna 
hitetni vele azt, hogy nem Oszkár az a kit lát, hanem egy ketreczéből kiszabadult vad 
oroszlán, a ki ketreczéből egyenesen a publikum közé ugrik. 
Somkövy a mint követte Oszkárt, hozzá tapadt egész testével mint egy paizs, de Oszkár 
minden áron el akarta dobni ezt a paizst magától. A mindig oly szelid, oly nemes és 
szenvedő arczu ifju, most olyan volt mint egy vérengző katona, a ki a csata közepén 
megittasodva a vértől nem lát nem hall, s csak azért keres embert, hogy megölje. 
És hosszu órák szenvedései után egy percz, egy őrizetlen pillanat alatt vált 
ilyenné. 
Még Clarisse mellett állt, még beszélt vele, még válaszolt szavaira, de egyszerre 
csak nem válaszolt többé, arcza elsötétült, szemeit merően egy pontra szögezte, tompa 
nyugalom állt be rajta mint a tüzhegy kitörése előtt, s aztán egy ijesztő mozdulattal 
elfutott Clarisse oldala mellől; Somkövy, a ki már előbb észrevette rajta e 
változást, gyorsan utána sietett, s igy értek abba a szobába ahol Ugrik 
monologizált. 
Somkövy kérve, könyörögve, parancsolva, fenyitve (ily pillanatokban mindez oly 
sajátszerüleg tud összevegyülni egy hangban) kiáltá Oszkárra: 
»Türtőzd magad Oszkár! elárulsz mindent!« 
Oszkár keble zilált, hangja rekedt volt, öklei görcsösen szorultak össze, és fejét 
magasra fölvetve válaszolá: 
»Nincs többé mit titkolnom! Ő is csak olyan, mint a többi! Hiu tetszelgő test! 
Törékeny czifra váza! Hitvány portéka, - asszony.« 
Szólt és dühös gyülöletében ajkait harapta; szenvedélye a szerelem féltés 
paroxismusának netovábbja volt. És Somkövy ezt hideg észszel nézte, s látta, hogy ha 
még nehány perczig igy tart, el van veszve minden. 
»Ne légy igazságtalan Oszkár! gondold meg helyzetedet.« 
»Nincs mit meggondolnom! Kértem ne jöjjön el. Eljött és mulat. A más karján tánczol. 
Más által hagyja ölelni derekát. Más szivja be lehelletét. Szeme más arczával telik 
meg. Szive más vérének villanyára melegszik. Ő a másé, nem az enyém! Gyülölöm őt! 
gyülölöm magamat!« 
»Őrült szerelmes vagy! Hát te nem éppen igy tánczoltál Clarissel egész este?« 
»Az más, én nem szeretem Clarisst.« 
»S hogy tudod, hogy ő nem gyülöli-e azt a kivel tánczol?« 
»Látom!« 
»Mit látsz?« 
»Látom, hogy nem az a minek képzeltem.« 
»Azt kivánod tőle, hogy durva, goromba legyen mindenkivel?« 
»Tegyen a mit akar!« 
»Oszkár! férfi vagy? Én lejövök miattad. Ügyedet magamévá teszem! Ki akarlak ragadni 
atyád undok hálójából, - és te most őrült szeszélylyel elrontasz mindent?« 
»Én rontom el? ha ha ha!« 
»Margit tiszta, nemes leány, méltó hozzád! 
»Hazudsz! nézd hogy lebeg azzal a nyomorulttal.« 
»Jer a kertbe, szabad levegőre!« 
»Egy hitvány szabó modell! - Hah! most megcsókolta! Eressz megölöm!« 
Somkövy minden erejével átkarolta Oszkárt, és vonszolta kifelé. De nem tudott birni 
az Oszkár erejével. 
Erre a jelenetre kiugrott Ugrik is, és esze nélkül kiabált segélyért. 
»Oszkár! eszmélj! az istenért eszmélj!« könyörgött Somkövy, ki már egészen össze volt 
zilálva a dulakodástól. És a sors szándékosan ugy intézte, hogy Viktor, a ki ostoba 
szeszélyből elkövette azt, hogy Clarisse szemeláttára (de szerencsétlenségre Oszkár 
is meglátta) megcsókolta tánczközben a semmit sem gyanitó Margit ártatlan homlokát, - 
most mint a ki legjobban végezte dolgát, sebes léptekkel közeledett Oszkár felé, a ki 
mikor meglátta Viktort közeledni, csak felorditott: »Nézd még ide jön!« - és ezzel 
egy pillanat alatt lerázva magáról Somkövyt, rémitő ugrással Viktor előtt termett, s 
előbb keztyüjét, aztán zsebkendőjét vágta Viktor arczába, végül még öklével is 
megütötte. 
Viktor a váratlan támadásra először kővé vált, de a másik perczben tigrisként rohant 
Oszkárra, s ha a teremből a zajra be nem rohan Rózsay, Frigyes és még mások, s ha 
rögtön közbe nem vetik magukat, akkor Oszkár talán kezeivel fojtotta volna meg 
Viktort. 
»Elégtételt!« hörögte Viktor, s tombolt mint egy őrült. 
»Halált! Halált!« kiáltá Oszkár, s folyvást farkas szemet nézett vele. 
»Zárjátok be az ajtókat!« kiabálta Rózsay. És hirtelen bezártak minden ajtót. 
»Ki kezdte a botrányt?« kérdé Frigyes, és ő is sápadt volt mint a fal. 
»Itt többé nincs helye a magyarázatoknak!« dörgé Somkövy, és kiegyenesedett, mint egy 
büszke római. 
Rózsay csak jajgatott, s futkosott fel s alá. »Oh! oh! siessetek a vendégek közé, 
nyugtassátok meg őket! mondjátok semmi baj sincs!« 
Még most is a vendégei jártak eszében. 
A zajra a bálteremben egyszerre tolongás támadt. A czigányok huzták ugyan láb alá, de 
azt a mi a láb felett van, az emberek orrát egyszerre csak megcsapta a botrány szaga, 
és ez egy pillanatra megállitotta a lábakat. Mindenki az ajtók felé bámult, melyek 
hirtelen becsukódtak, s a vendégek közt mint egy tábori jelszó, szájról-szájra járt e 
kérdés: mi történt? A vénebb dámák majd ideggörcsöt kaptak a kiváncsiságtól. De 
választ senki sem adhatott. A zavar eljutott Adél grófnéhoz is, a ki éppen cerclet 
tartott, és magyarázta a főrangu dámáknak, hogy mily sokáig küzdött ő magával mig e 
házasságba beleegyezett. De a fiatalok annyira szeretik egymást, hogy anyai 
kötelességének tartotta mindentől eltekinteni, a mi a szivbeli frigynek utjában áll, 
és a világi szabályok fölé emelni a szivnek törvényeit. Persze mindenki helyeselte 
Adél grófné nemes önmegtagadását, és senki ajkáról nem történt czélzás Rózsay 
millióira, sőt akadtak demokrata szellemi hölgyek, a kik Adél grófné előtt kijelenték 
hogy hasonló helyzetben ők is éppen igy cselekedtek volna. De a mint a zavar, mint a 
forgószél a fergeteg előtt magával hordva a vihar szagát, Adél grófnéhoz ért, a 
grófné finom idegei azonnal többet éreztek meg, mint a naiv publikum, és első kérdése 
az volt: hol van Clarisse? Megmutatták neki Clarisset, a ki izgatottan állt egy fali 
tükör előtt, és hajékét igazgatta. Nem messze tőle Margit állott apja és anyja közt, 
és szemeit törölte mintha sirna. Adél grófné rosszat sejtett, de - mert nagy 
szinésznő volt, - most mutatta a legjobb kedvet, s kaczagva kérdé, hogy talán 
valamelyik ügyetlen falusi gavallér elbukott a tánczosnőjével, s az okozza a 
tolongást? vagy talán komolyan megütötte magát valaki?, s ijedt részvéttel nézett 
szét, - de mindig ugy, mintha más baj nem is történhetett volna. Többen azonban a 
tánczoló ifjuságból referáltak a grófnénak a szárnyas ajtók gyors becsapásáról, s 
ebből azt következtették, hogy a baj nem a tánczosok közt esett meg, hanem a mellék 
szobában, a hová előbb látták bemenni Viktor bárót, aztán utána sietni Rózsay 
Félixet, Frigyes grófot és még többeket. Adél grófné nem tett kérdést Oszkárról, mert 
tudta, hogy Oszkár is ott van. Szörnyü kinokat állt ki, s alig tudta tettetni azt, 
hogy semmi sem nyugtalanitja. Szerette volna saját haját megtépni, hogy elbizta 
magát, és félrevonult fecsegni a legválságosabb pillanatokban. De azért csak élczelt 
és mosolygott, s hirtelen Clarissehez futva, segitett neki hajékét igazitani, mialatt 
fülébe sugta: »Téged sértett meg Oszkár?« Clarisse haragtól és féltékenységtől 
lázasan felelé: »Nem Oszkár, hanem Viktor.« Ez a válasz nagyon megnyugtató lett volna 
Adél grófnéra, ha tudott volna bizni. De neki rosz sejtelmei voltak, s szive hangosan 
dobogott mikor a szárnyas ajtók ujra megnyiltak és kilépett Somkövy feltünő komor 
arczczal, vele Frigyes erőltetett mosolylyal, és köztük Viktor holt halaványan, 
lesütött szemekkel. S a mint Viktor kilépett a mellékszobából, nem vegyült el a 
vendégség közé, hanem hirtelen eltávozott a bálteremből. Frigyes erőltetett 
vidámsággal és czélzatos nagy hangon, hogy no csak az hallja a kinek mondja, emlité, 
hogy Oszkár hirtelen rosszul lett, de már nincs semmi baja. Nemsokára ő is tovább fog 
tánczolni. Hát csak mulassunk tovább! - És mivel a czigány azalatt folyvást huzta, 
nemsokára a vendégség megint egy forgó öv lett, mely a nagy báltermet bekeritette. 
Frigyes Adél grófnét kereste föl, s csak annyit mondott, a mennyit előbb, de Adél 
grófné leolvasta arczáról, hogy nem mond igazat. De nem akart bizalmaskodni 
Frigyessel, mert nem akarta, hogy észrevegyék kétkedését. Alig tért azonban minden a 
rendes kerékvágásba, sietett Frigyeshez, a ki már tudta, hogy Adél miért jő, s 
mielőtt kérdeztetett volna, felelé: »Botrány történt. Oszkár arczul ütötte Viktort.« 
Adél megkövült, s hebegve kérdé: »De azért a jegyváltás megtörténhetik?« Frigyes 
vállat vont és tovább ment. 
Ezalatt a mellékszobában Rózsay, a ki miután Somkövytől megtudta a botrány 
lefolyását, mindenkit kiküldött, egyedül maradt lihegő fiával, a ki ledobta magát egy 
székre, és dühének deliriumában folyvást gunyosan mosolygott, mert kéjelgett azon a 
mit tett, éppen mint Stuart Mária a kerti jelenet után. 
Rózsay sokáig nem tudta, hogyan közeledjék fiához. Járt fel-alá, szitkozódott, dobált 
mindent a mi a keze ügyébe esett, aztán végre kihuzta zsebéből azt az irást melyet a 
kasznár adott neki, s ebből meritve erőt az elhatározásra, a legkomolyabb positurában 
állt Oszkár elé, a ki azonban rá sem nézett, csak mosolygott gunyosan, és 
lihegett. 
»Szerencsétlen fiu, mit tettél?« kiáltá aztán nagy pathoszszal. »És mindezt egy 
leányért! - És ha tudnád milyen leányért? Szégyeld magad, hogy ilyen szeles és szamár 
vagy. No nézd, én ezt a leányt megvettem a tulajdon apjától nehány rongyos ezresért a 
te számodra - szeretőnek!« 
»Ah! - te vén keritő!« felelé Oszkár és felkaczagott. 
»Én csak a botrányt akartam kikerülni, mert tudtam, hogy eszed nélkül jársz 
utána.« 
»Hát tudtad? azt is tudtad, hogy szerettem?« 
»Föltettem rólad, mert ismertelek.« 
»És nem hazudsz szokásod szerint?« 
»Kikérem, hogy igy beszélj velem! - de ha nem hiszed, hát nézz ide, itt az irás róla. 
Olvasd.« 
Oszkár lázasan ragadta ki apja kezéből az irást, és mialatt olvasta, mindkét 
halántékán lüktetett a vér. Mikor elolvasta visszadobta. 
»Ugy van ugy! - Elég hogy az apja vére van benne! De azért még sem hiszem! - A te 
hazugságod még nagyobb mint az ő gonoszsága.« 
»Hát meg akarsz győződni róla?« 
»Meg!« 
»Akkor légy holnap estve a kerti pavillonban. Ő el fog jönni.« 
»Ott leszek. De ő is legyen ott. - Óh! mily gyönyör lesz szemébe mondani! - megvetni, 
megalázni.« 
»Csinálj vele a mit akarsz. De ha ma estve az ő jelenlétében jegyet váltasz 
Clarisseszal, és ő holnap mégis el fog jönni, annál világosabban meggyőződhetsz majd 
jelleméről.« 
»Igazad van! Hát hol vannak a gyürük? Hamar csőditsétek ide a világot! - Most jó 
kedvemben vagyok! most megteszem. Siessetek!« 
Rózsay futott esze nélkül Adél grófnőhöz, és arcza sugárzott. 
»Diadal! suttogá. Hamar rendezzük a jegyváltást.« 
Adél grófné a nyakába borult Rózsaynak, s érzékenyen ölelgette őt. 
Clarisse is kapott az alkalmon, hogy Viktornak visszaadhassa a tromfot az előbbi 
sotiseért, és olyan izgatottsággal készült a jegyváltáshoz, mintha igazán szerette 
volna Oszkárt. 
Oszkár pedig egyedül maradván, felállt, rendbe szedte magát. A gunyos mosoly eltűnt 
ajkáról, s tompán és sötéten morogta: 
»Tehát van czélom élni - holnapig!« 
Ezzel el volt döntve. S Oszkár nyugodt lett, mintha semmi sem történt volna. A zene 
elnémult, az egész társaság a szalonokba vonult. Clarisset szembe álliták Oszkárral, 
s a főispán jeles beszédet tartott e házasság felett. Az egész társaság zajosan 
éljenzett mikor a gyürüket a mátkapár ujjaira huzták. Csak is egy gyönge sikoltás 
hangzott, s Margit ájult el az anyja ölébe. Mi az? kérdé nehány ember, és Ugrik 
Elemér Alfréd felelé rá könnyező szemekkel: »Semmi! csak egy kis lány szive akar 
megrepedni!« - A társaság ez alatt folyvást éljenzett és gratulált! - És az egész 
kastély fényben és örömben uszott! Adél grófné büszke volt diadalára, s elfeledett 
mindent. S a társaság csak hajnalban oszlott széjjel. 
A bökkenö. 
Mig a jegyváltási öröm tartott, és a mig nemcsak a fényesen kivilágitott termek, 
hanem az arczok is valamennyien ragyogtak, mindaddig sem Adél grófné sem Rózsay Félix 
előtt nem tünt föl oly borzalmasnak az a sötét árnyék, mely a Viktor és Oszkár közt 
lefolyt botrány óta megjelent, és nem akart eltünni többé. A vidám zaj, s a rég 
óhajtott látvány, hogy Oszkár és Clarisse jegyet váltanak egymással, mámorossá tette 
őket, és ugy érezték, hogy ha ez a nehéz feladat sikerült nekik, akkor sikerülni fog 
az is, hogy az Oszkár és Viktor közt támadt viszályt kiegyenlitsék. Hisz az egész 
játék alatt megszokták már az embereket ugy mint érzéseiket puszta eszköznek 
tekinteni. És mióta Rózsaynak sikerült becsületet vásárolni pénzért, azóta nem 
tekintette a becsületbeli ügyeket oly kényeseknek, hogy bármily körülmény közt ne 
vélt volna mentő eszközt találni a pénzben. Igy tartott ez hajnalig, mig csak az 
utolsó lámpát ki nem oltották, s mig az utolsó vendég el nem ment. De mikor ez 
megtörtént, és a kastélybeliek megint csak magukra maradtak, és látták már derengeni 
a hajnali fényt is, és nem sokára a fölkelő napnak világossága mellett tekintettek 
szét maguk körül: akkor egyszerre csak oly furcsa érzés fogta el őket, hogy szinte 
fázni kezdtek tőle. Érezték, hogy a nappali világosság mellett egészen más szemekkel 
nézik azt, a mit az éjjeli világitás kápráztató fénye mellett láttak. És mert más 
szemekkel nézték, tehát másképen is látták. És most folyton nagyobbodva lépett 
előtérbe az a sötét árnyék, melyet a mámor perczeiben alig vettek észre. És minél 
közelebbről nézték, annál jobban megijedtek tőle. 
Adél grófné, fáradt lévén és kimerült, hálótermébe vonult ugyan a hajnali órák felé, 
- de mikor egyedül volt, kinzó viziók lepték meg, és érezte, hogy szemére nem jöhet 
álom. Nincs gyötrőbb, mint a kifáradt idegek izgatottsága. A lélek ilyenkor folytonos 
elkábulás és folytonos fölijedés közt hányódik, és pihenni sehol sem tud. Mint galamb 
kit az ölyv üz, ugy repdes a gondolat, ugy repdes az érzés, s nem tud menekülni. 
A jegyváltás megtörtént. Az akadályok a legnagyobb erélylyel és erőfeszitéssel 
legyőzettek; s most ime uj akadály merült fel, és ez sokkal kényesebb, sokkal 
válságosabb az előbbinél. Adél grófné sokat hallott a férfiak közti lovagias 
ügyekről, sok párbaj részleteibe volt beavatva, de olyan esetre, hogy két gentleman 
egymást arczul üsse, nem emlékezett. És ugy tünt föl neki, hogy ez nagyobb sértés 
minden egyéb sértésnél, és hogy a férfiak az ilyen sértés után csak a halálban 
találnak engesztelést. Halál! borzasztó fogalom az élet örömeinek közepette, mikor is 
az ember egészen megfeledkezik a halálról. Adél grófné ugy érezte, mintha az ágy 
selyem takarói közt kigyó feküdnék mellette az ágyban. És rémülten szökött ki 
ágyából, és nem tudott oda vissza feküdni többé. A kereveten hánykolódott azután 
sokáig, és gyakran ugy rémlett neki mintha Táray grófnak gunyos kaczaját hallaná. Ah! 
mit nem adott volna egy órai álomért! - s nem tudott elaludni. 
Adél grófné pihenésénél azonban nem kevésbbé volt izgatott és álmatlan a Clarisse 
pihenése. 
Az ő lelke is egészen föl volt zaklatva az éjjeli események által. Pedig arról a mi 
Viktor és Oszkár közt történt, még nem tudott semmit. 
Amennyire gyülölte Viktort Clarisse, mikor látta, hogy Viktor homlokon csókolta 
Margitot, s amennyire jól esett féltékenységének, hogy kitölthette bosszuját 
Viktoron, mikor Oszkárral jegyet váltott: annyira megváltozott Clarisse érzése Viktor 
iránt a jegyváltás óta, s a mit eddig csak játéknak vélt most egyszerre nagyon komoly 
szinben látta. 
Viktor már a jegyváltás előtt eltünt, s nem mutatta magát többé. S ez idő óta 
Clarisse folyvást Viktorral foglalkozott. A szerelem delejességével megérezte, hogy 
Viktornak valami nagy bánata van, és ez a sejtelem Clarisset is bánatossá tette. S ki 
előbb a féltés gyülöletével vádolta be saját szive előtt Viktort, most egyszerre csak 
mindenben menteni kezdte, és önmagát itélte el. Clarisse a jegyváltás előtt 
lehetségesnek érezte a házasságot Oszkárral, de a jegyváltás óta ez mindig nagyobb 
lehetetlenségnek tünt föl előtte. Életében először foglalkozott komolyan önmagával, 
és életében először ijedt meg önmagától. Nem tudott elaludni, és ugy érezte, hogy 
felébredt. 
A kastélybeliek közül a bál után csak Frigyes aludt jól; de nem soká aludhatott. Már 
7 óra felé kopogott ajtaján Viktor, és addig kopogott, mig Frigyes belátta, hogy e 
kopogás nem fog megszünni mig csak ajtót nem nyit, s azt is, hogy e kopogás mellett 
neki tovább aludni lehetetlen. A mint szemeit kinyitotta, és constatálta önmaga 
előtt, hogy ébren van (elismervén azt is, hogy rettenetes álmos,) azonnal tudta, hogy 
a kiméletlen kopogó senki más, mint Viktor. »Jó jó!« orditott dühösen. »Hallom!« 
aztán mielőtt kinyitotta volna az ajtót, még egy nagyot nyujtózott, és elgondolta, 
hogy milyen boldog volna ő, ha ő lehetne az a macska, a ki Mahomet próféta talárján 
aludt el, s a kit a próféta véteknek tartott felkölteni, s hogy föl ne költse, 
levágta talárjáról azt a részt, melyen a macska feküdt, és ugy ment el csonka 
talárral a - hegyhez. Boldog macska! - sóhajtott egy szörnyü ásitás alakjában, s 
aztán álomtól bódultan felszedelődzködött, és kinyitotta az ajtót. A kinyitott ajtón 
Viktor lépett be, de olyan arczczal, hogy Frigyes szeméből rögtön kiment minden álom, 
s ugy felébredt mintha már 12 órát aludt volna. 
Viktor nem köszönt, s nem ült le. Csak járt fel-alá. Frigyes meg volt győződve, hogy 
igy járkált fel alá egész éjjel. És a mint Viktorra nézett ő maga is meg volt hatva. 
Mert hát a becsület és lovagiasság iránt Frigyesnek is teljesen ép érzéke volt: 
»Én e házban nem maradhatok tovább - szólt végre Viktor egészen elváltozott hangon, - 
de addig nem mehettem el mig veled nem végeztem.« 
»Hová akarsz menni?« 
»Magam sem tudom. De érzem, hogy e házban nem maradhatok. Nem lehetek vendége annak, 
a kinek hát meg akarom ölni.« 
»Ez természetes, de azért nem szükségszerü. Meg kell gondolnod, hogy a párbaj nem 
történhetik meg botrány nélkül, ha rögtön eltávozol. Mert igy az öreg Rózsay folyvást 
ügyelni fog fiára, s képes lesz minden eszközzel megakadályozni a párbajt. Ismerem 
őt. Ismerem az e fajta embereket.« 
»De hát maradhatok-e itt? itéld meg!« 
»Én azt hiszem jobb lesz ha maradsz. Tudod, hogy tárgyalnunk kell az ügyet. Folytonos 
összeköttetésben kell állanunk veled. Ha távol vagy, ez nagyon meg van nehezitve, s 
feltünővé válik. Itt a fődolog ugy is az, hogy a párbaj megtörténjék. A mi addig 
történik, egészen másodrendü. Értem, hogy neked az itt maradás nagyon kinos; de mégis 
azt tanácslom, hogy maradj. Az iránt nyugodt lehetsz, hogy Oszkárral a párbajig 
találkozni nem fogsz. Nem szükséges, hogy szobádból kijöjj. Oszkár nem is fogja 
tudni, hogy itt vagy. És ha netalán a párbaj már holnap csakugy történhetik meg, hogy 
ugy Rózsayval mint az asszonyokkal elhitetjük, hogy ügyeteket kiegyenlitettük, akkor 
föltétlenül szükséges, hogy itt maradj. És ha el is mennél, akkor is el kellene 
jönnöd, hogy búcsút végy a nőktől. Azért minden tekintetben jobb ha itt maradsz.« 
»Clarissenak már irtam, - s Adéltól nem akarok elbúcsúzni.« 
»Claríssenak irtál? s megirtad neki a mi történt?« 
»Abból a mit irtam megértheti. Mire levelemet elolvassa, én már nem akarok e házban 
lenni.« 
»Félek, hogy utánad megy, s még nagyobb botrány lesz belőle.« 
Viktor sötét gúnynyal kaczagott fel. 
»Utánam jő? ne félj tőle. - Ő már Oszkár menyasszonya. Ő és Adél együtt fognak 
imádkozni az Oszkár életéért.« 
»Nos! ha igy vagy meggyőződve, akkor miért irtál neki?« 
Viktor lesütötte szemét, zavartan állt, s aztán tompán morogta: 
»Mert szeretem.« 
Frigyes nem tehetett e válaszra semmi megjegyzést, mert ajtóján ujra kopogás 
hangzott: »Ki az?« kérdé Frigyes, boszankodva, hogy valaki megint háborgatja. De 
kivülről nem jött válasz, csak uj kopogás. 
Frigyes nem volt felöltözve, s Viktort kérte meg, hogy nézze meg ki van az ajtó 
előtt? 
Viktor fölnyitá az ajtót, s halottsárga arcza egyszerre lángvörös lett. 
Mert Clarisse állt az ajtó előtt, - gyorsan magára szedett pongyolában, s kezében a 
Victor levelével. Arcza halavány volt s ajkai remegtek és szeme könnyezett. 
»Clarisse ön itt?« kérdé meglepett hangon Viktor, és zavarában épp ugy állt mint az 
ajtófélfa, melyhez hirtelen odatámaszkodott. Látta Clarisse kezében a levelet, melyet 
rövid idő előtt ő irt neki, de most ha fejét vették volna akkor sem tudta volna 
megmondani, hogy mit irt abban a levélben. Csak azt sejtette, hogy olyat irt, a mit 
csak arra számitva irhatott meg Clarissenek, hogy nem fog vele találkozni soha többé. 
S azt hitte, hogy Clarisse későn fog kelni, s csak ha felkelt, akkor fogja elolvasni 
Viktor levelét, és akkor Viktor már nem lesz a kastélyban, s Clarisse nem fogja őt 
feltalálni. Ilyen számitásra volt épitve a levél, és ez a számitás most egyszerre 
keresztül van huzva. Clarisse előtte áll, s a levél felbontva ott van a kezében. Most 
már nem lehet eltagadni azt a mit a levélből Clarisse kitalálhat. Zavarában Viktor 
csak a levelet nézte Clarisse kezében, s azt sem vette észre, hogy a Clarisse ujján 
nincs már az a gyürü, melyet az éjjel huztak arra, hogy eljegyezzék vele Oszkár 
menyasszonyának. 
»Mióta szobámba tértem, nem aludtam semmit. Éreztem, hogy valami borzasztó dolog 
történt a mit nekem nem mondtak meg. Hallottam mikor meghagyta komornámnak, hogy 
levelét adja nekem át, mihelyt felébredek. Rögtön becsengettem a komornát és levelét 
elolvastam. Nem tudom hogyan öltöztem fel, nem tudom ki mondta meg nekem, hogy ön itt 
van Frigyesnél. Igy jöttem ide, mert beszélni akartam önnel. Tudni akarok 
mindent!« 
Clarisse félig suttogva beszélt; Frigyes csak azt tudta megitélni, hogy női hangot 
hall, de nem ismert a Clarisse hangjára. Hirtelen magára vett egy felöltőt, s az ajtó 
felé ment. A mint meglátta Viktort és Clarisset egymással szemben állni, 
elkomolyodott. A frivolitás kialudt szivében, és fölcsillant a valódi érzések 
nemessége. »Lám! ezek egymást mégis igazán szeretik!« - És nem fojthatta el a szégyen 
érzetet, hogy mindazokban a mik eddig történtek ő is részes volt. De hát mit ér 
mindez? Elkésett! - Már azon a mi megtörtént nem lehet segiteni. Rosz a nevelés. 
»Csak meghalni tudunk hiba nélkül, de élni nem!« Morogta, és visszavonult, - hagyta 
Clarisset és Viktort az ajtó előtt, hogy magukat egymás előtt kibeszéljék, és 
gondolkozott a párbaj feltételeiről. Az egyik valószinüleg halva marad. 
»Már mindent tud!« szólt akadozó hangon Viktor. »Ön az Oszkár menyasszonya, és én a 
ki azt hittem, hogy ebbe bele fogok nyugodni, most érzem, hogy nem tudok 
belenyugodni. Ezért távozom innen. És nem akartam találkozni önnel, mert egész éjjel 
Oszkárral láttam önt mulatni. Azt hiszem ezeket irtam meg önnek, - s ezeket most 
szóval is bevallhatom.« 
»Ezeket is megirta, de irt mást is. Azt is irta hogy akár marad életben akár nem, ön 
többé velem nem találkozhatik soha. Mert ha ön maradna életben anyám sohasem tudná 
megbocsátani önnek, hogy megfosztotta őt milliomos vejétől. Mit jelentenek e szavak? 
tudni akarok mindent.« 
Viktor lesüté szemeit, és nem felelt semmit. Clariss merőn vizsgálta Viktort, és 
szemei lázasan lobogtak. Aztán olyan hangon, mint mikor a delejes alvók valami rémes 
dolgot jósolnak, igy folytatá: 
»Ha ön nem válaszol, akkor megadom én a választ. Önök Oszkárral vivni fognak. Vivni 
fognak életre-halálra. Oszkár meglátta ugyanazt a mit én megláttam. Meglátta mikor 
ön, a kit én szeretek, megcsókolta azt a leányt a kit Oszkár szeret. És ha én, a ki 
szerettem önt, tudtam önt gyülölni ezért, mennyivel jobban gyülölhette önt ezért 
Oszkár, a ki önt sohasem szerette. Önök találkoztak a jelenet után, mert hisz Oszkár 
őrülten futott el oldalomtól. Most már minden tisztán és világosan áll előttem. És 
önök halálosan megsértették egymást, és most nem gondolnak másra csak a halálra. 
Ugy-e igy van? tagadja hát hogy nem igy van!« 
Viktor nem tagadta. De nem tudott a Clarisse szemébe tekinteni. Ekkorára Frigyes is 
felkészült legalább annyira, hogy megjelenhetett egy nő szeme előtt, és sietve 
beavatkozott. »Az istenre kérlek Clarisse, távozz el innen!« - meg találna látni 
valaki, és félre magyarázhatná!« - »Mit törődöm én a magyarázatokkal!« kiáltá 
Clarisse daczosan, s nem mozdult. »De hát mit akarsz itt?« »Mit tudom én? - sohajtá 
Clarisse. Olyan vagyok mint egy őrült!« És sirni kezdett. Frigyes belátta, hogy ily 
hangon nem beszélhet Clarisseszal és vigasztalni kezdte. Biztositotta arról, hogy 
semmi baj sem lesz. Szidta Viktort mint szeles bolondot, s jót állt arról, hogy ő 
fogja eligazitani a dolgot. Csak Clarisse is okos legyen, és el ne rontsa. Clarisse 
nem akart távozni, vagy csak azzal a feltétellel, hogy Viktort látni fogja még, és 
Viktor nem fog a kastélyból eltávozni. Frigyes csaknem becsületszavára fogadta, hogy 
igy lesz. És ekkor Clarisse nagyobb kitörés nélkül, melytől pedig alig tudta 
visszatartani magát, szobájába vonult, és egyedül maradván sirt hangosan és 
keservesen. 
Viktor, a ki az izgatottságtól már ugy is el volt csigázva, Clarisse távozása után 
ledobta magát egy karszékbe, és sokáig nem tudott hangot adni. Frigyes leverten 
folytatta öltözködését, melyhez ezuttal inasát be sem szólitotta, hanem maga 
szolgálta fel magát, mintha inasa sem lett volna. De azért nem csapta el inasát, mint 
Diógenes, a ki poharát eldobta mint fölöslegest, mikor azt látta, hogy valaki a 
tenyeréből ivott. Végre, mikor már a nyakkendőjét kezdte kötögetni, akkor fordult a 
tükörtől Viktor felé, s igy szólt: »Hány órakor akarod, hogy Oszkárt 
fölkeressem?« 
Viktor fölrezzent; Oszkár nevére fölujult minden gyülölete és bosszusága, és a dühtől 
fátyolozott hangon válaszolá: »Azonnal!« 
»Jó,« - mondá Frigyes, és látszott rajta, hogy töri a fejét valamin. De nem az 
eljárási módok felett gondolkozott ő, mert hisz neki az eféle dolgokban nagy 
gyakorlata volt, hanem - miután tegnap csak futólag és felületesen ismerte meg az 
esetet, - szeretett volna bővebb felvilágositásokat nyerni, hogy eljárásában minden 
teendő iránt tisztában lehessen. De feszélyezve volt Viktorhoz kérdéseket intézni, 
mert érezte, hogy ilyen sebhez hozzá érni, a legnagyobb fájdalmat okozza. Viktor 
azonban megsejtette Frigyes tünődését, és segitett rajta. 
»Az esetet tudod.« - Szólt Viktor közbe-közbe ajkait harapva. »Én neked utasitásokat 
nem adok. Te egészen a magad belátása szerint intézkedel. Te magad legjobban fogod 
tudni mily keretben mozoghatsz, s mi az a határ melyen tul nem léphetsz. 
Bocsánatkérési, vagy más békülési kisérletekbe nem egyezem bele. Ha tudsz találni oly 
módot, hogy egyik félre a halál bizonyosan legyen, azt legjobban szeretném.« 
Frigyes egészen elkészült öltözékével, és arczáról a tünődő vonások is 
eltünedeztek. 
»Az eset tehát az a mit én is tudok, - mondá határozott hangon. - A sértés 
kétségtelen. Enyhitő körülmények ez ideig előtted nem lebegnek. Te teljes elégtételt 
követelsz. És ügyedet én rám bizod. Ezzel a dolog miköztünk be van végezve. És 
egyelőre neked nincs más szereped, mint engedelmeskedni nekem. Az első a mit tőled 
kivánok az, a mit már előbb hangsulyoztam, hogy a kastélyban maradj.« 
Viktor gyanakodó arczczal tekintett Frigyesre. 
»Mért kivánod ezt tőlem?« 
»Érzékem sugja, hogy ez helyedben a leghelyesebb. Az elégtételt botrány nélkül kell 
elintéznünk!« 
»És nem a legnagyobb botrány az, ha én a kastélyban maradok?« 
»Nem mondom én, hogy az Oszkár társaságát keresd, és vele villásreggelizz, vele 
ebédelj!« 
»Elég, hogy vele egy levegőt szivok.« 
»Hát legalább csak azt tedd meg, hogy távozásodat, ha már mindenkép menni akarsz, nem 
teszed feltünővé.« 
»Ezt megigérem.« 
»És a kastélytól messzire nem mégy.« 
»Csak a szomszéd faluba.« 
Frigyes elgondolkozott, aztán lábával toppantva felkiáltott: »Ostoba helyzet!« 
Viktor még Frigyes szobájában, küzdve magával, hogy a kastélyban maradjon vagy 
eltávozzék? (noha Frigyes csakhogy Clarisset távozásra birhassa, az előbb csaknem 
becsületszavával kötötte le, hogy Viktor a kastélyban fog maradni,) mikor egyszerre 
csak belépett a Frigyes szobájába Adél grófné, s utána Clarisse egészen kisirt 
szemekkel. 
Adél grófné ingerült volt, és halavány mint a fal. Ő rajta is meglátszott a nagy 
benső izgalom, s látszott, hogy ő sem hunyta le szemét az éjjeli események óta. Innen 
volt, hogy szokatlanul korán kelt, s először is Clarisset kereste fel. A mint 
Clarissehez belépett, azonnal belátta, hogy Clarisse mindent tud, s ez annyira 
idegessé tette, hogy minden szó nélkül Frigyeshez futott. Clarisse utána. 
Adél grófné a mint megjelent Frigyesnél, dorgáló hangon támadt a férfiakra. 
»Mondtam ugy-e hogy a botránytól őrizkedjetek! Most megvan. - Koczkán áll 
minden!« 
Frigyes pártját fogta Viktornak és fatalistikus nyugalommal felelte: 
»Mi nem okoztuk: most már ki nem térhetünk.« 
Viktor szükségét érezte, hogy visszaadja Adélnak, a ki kész volt önző érdekeiért 
áruba bocsátani Clarisse szivét, - legalább részben a kölcsönt, s vad haraggal 
kiáltá: »Egyikünknek meg kell halni.« A mi alatt azt kellett érteni, hogy: a te szép 
terveidből pedig nem lesz semmi. 
»Meg kell halni!« - kiáltá Adél, a ki érezte a fulánkot Viktor szavaiban. »Könnyü 
kimondani, könnyü meg is tenni. De melyik haljon meg?« 
Clarisse a szenvedélytől és szerelemtől áradó hangon szólt közbe: 
»Haljon meg Oszkár!« 
Adél merőn nézett leányára, s megdöbbenve kérdé: 
»De mi lesz akkor a házasságból?« 
»Semmi! Ugy sem lesz belőle semmi! Én nem leszek Oszkár neje soha! Én Viktort 
szeretem. És most hogy az ő élete veszélyben forog, nem tudok játékot üzni 
szerelmemből! Nem tudom alárendelni anyám nagyra vágyásának!« igy kiáltott Clarisse, 
aztán Viktor keblére borulva könnyektől fuldokolva folytatá: »Érzem, hogy szeretlek! 
- Féltelek! Ha meghalsz én is utánad halok.« 
Viktor átölelte Clarisset, és elérzékenyedve sóhajtá: »Oh Clariss!« 
Frigyes, bár maga is meg volt hatva, de tudta, hogy ily helyzetben az érzelgés a 
legrosszabb tanácsadó, s érdes hangon szólt: 
»Ne olvadozzatok! Itt a szenvedély csak ronthat. Bármi történjék, Clariss, anyádat 
compromittálnod nem szabad. A societást már harczra hivtuk. A gyülölet harsogó 
gunykaczajjá válnék, ha fiaskót csinálnánk.« 
»Köszönöm, kedves Frigyes.« Rebegte Adél hálálkodó hangon, s nagy grácziával 
nyujtotta kezét Frigyesnek. 
De Frigyes érdes hangja csak fokozta Clarisseban a szenvedélyt, s annál is inkább, 
mert Viktor még mindig ölelve tartotta őt: 
»Mit nekem a gunykaczaj! Én szeretek! Most látom, hogy mily rút, alávaló lett volna 
Oszkár nejévé lenni, mikor én Viktort szeretem!« Szólt Clarisse, és nagy szerelme, 
melyet oly soká lábbal taposott, csaknem őrjöngővé tette. 
»Csendesedjél. Elintézzük a dolgot.« Csendesité Frigyes Clarissét, de mindhiába. 
Clarisse kétségbeesett hangon kiáltá: 
»Nem igaz! Ők vivni fognak és Oszkár megöli Viktort. Az isten igy fog megbüntetni 
minket!« 
Frigyes kaczajt erőltetett, de a kaczaj sehogy sem sikerült neki. Ezen ő maga is 
dühbe jött, és haragosan kiáltott Clarissera: 
»Bolond gyermek! Igazán pirulok. Felejted, hogy ki vagy?« 
Adél grófné szintén sietett nagy elegantiával adni kifejezést indignatiójának: 
»Valóban azt hittem eddig, hogy Clarisse az én leányom.« 
Clarisse lesujtó pillantást vetett anyjára, és igy fakadt ki: 
»Én is azt hittem, de mindketten csalódtunk! Hiu, kaczér, nagyravágyó, bünös leány 
voltam eddig, azt hittem lehet játszani a szerelemmel; azt hittem a sziv lehet silány 
eszköz. Most érzem, hogy csalódtam. Ha Viktor meghal, nincs számomra boldogság a 
világon!« 
Viktor átszellemülve nézte Clarisset, és fájdalmasan sóhajtá: 
»Oh Clariss! ha a halál küszöbén nem állanék, én is tudnék felelni szavaira!« 
De már a Viktor ellágyulása komolyan felbőszitette Frigyest. 
»Hogyan! tán pityeregnél? Ha félsz a haláltól, megvivok én!« 
Viktor érezte, hogy erőre van szüksége, és kiszakitva magát Clarisse karjaiból, igy 
kiáltott: 
»Elég! isten önökkel!« És azzal elrohant hátra sem nézve. 
»Nem! nem eresztelek!« kiálta Clarisse kétségbeesve és Viktor után szaladt. De 
Frigyes megragadta kezét. 
»Csitt! Ha nem akarsz élni, öld meg magad. Vonulj kolostorba ha tetszik; de mig a 
világban élsz addig nem szabad elárulnod, hogy gyáva kis lelkü vagy!« 
Adél hasonló hangon támadt leányára: 
»Ha méreg kell, itt hordom gyürümben. De ez az utolsó lépés. Ott még nem 
vagyunk.« 
Frigyes nem engedte szóhoz jutni Clarisset: 
»Eredj szobádba és sird ki magad! - de ne essél kétségbe. Bizzál bennünk.« 
Clarisse megsemmisülve zokogott, és panaszos hangon ismételte: 
»Mért nem születtem szegény paraszt leánynak!« 
És elment szobájába, hogy sirjon. De nem tudta magát kisirni! 
Adél grófné, egyedül maradván Frigyessel, mindenképen ki akarta fejezni, hogy 
mennyire megbizik ő Frigyesben, és mily sokat vár tőle, de Frigyes nem igen látszott 
bizni abban, hogy ő az Adél grófné nagy bizalmának meg tudjon felelni. 
Adél esze mindig azon járt, hogy miként lehetne a dolgot ugy elintézni, hogy Adél 
terveire semmi hatással ne legyen az; Frigyes előtt pedig már nem lebegett más, 
minthogy botrány nélkül lehessen kilábolni belőle. 
Teljes pessimismusát nem árulta ugyan el Adél előtt, mert bizonyos volt benne, hogy a 
dolgok fejlődése lassankint szét fogja tépni Adél grófné illusióit is, de meglátszott 
az arczán, hogy nem a támadásra, hanem a visszavonulás fedezésére gondol. Adél grófné 
észrevette ezt, de nem árulta el, mert ő küzdeni akart a végsőkig, és még mindig 
bizott abban, hogy ármánynyal és furfanggal jó irányt adhat a rosz fordulatnak. Ő még 
mindig azt hitte, hogy csak emberekkel van dolga, és nem gondolt arra, hogy a játékba 
a végzet is beleszólt már. 
És e szerint akármilyen kérdést intézett Adél grófné Frigyeshez, akármily tanácsot 
kért tőle, a válasz sohasem lehetett sem biztató, sem kielégitő. Adél grófné nem 
akart más kibontakozást látni, mint azt, hogy Oszkár nőül vegye Clarisset. Frigyes 
pedig nem tudott más kibontakozást látni, minthogy Viktor agyonlőjje Oszkárt, vagy 
Oszkár lőjje agyon Viktort. Mert az emberek kaczagását csak egy szomoru catastrófa 
némithatja el, - és a blamage melybe eddig vakon belementek, csak vér által mosható 
le. És nagyon természetes, hogy mivel Frigyes oly dolgokra épitett melyeknek 
szükségkép be kellett következniök, sokkal nyugodtabb volt mint Adél, a ki oly 
dolgokba bizott, melyek minden valószinüséggel ellentétben álltak. Voltak pillanatok, 
mikor ez Adél előtt is tisztán állott, és ilyenkor fejéhez kapott, és agyvelejének 
idegszálait érezte lepattogni öntudatáról. De a mint magához tért, annál nagyobb 
elszántsággal rohant tovább számitásainak utvesztőjében. Csak előre menni! mindig 
előre! - ez a képtelen vágy hajtotta, ámbár maga sem tudta, hogy hova jut és mindig 
visszakerült oda a honnan elindult. 
Mikor látta, hogy Frigyessel nem boldogul, az öreg Rózsayhoz sietett, a ki már akkor 
szintén felkelt volt, és minden áron a fiával akart beszélni. De Oszkár nem 
eresztette magához. 
Nem eresztett magához senkit csak Somkövyt, a ki a bál végezte óta folyvást mellette 
volt, de az egész idő alatt szótlanul. Oszkár a mint szobájába ért, az ablakhoz állt, 
fölhúzta a függönyt, és szétnyitotta a redőket. Ugy állt némán és mozdulatlanul órák 
hosszán át, mintha a hajnalt nézte volna. Az égen lassankint eloszladoztak az éjjeli 
párák, megjelentek a tüzcsíkok a keleti láthatáron, ezek mindég följebb haladtak az 
égen, s minél föllebb haladtak annál inkább elváltoztak. A tüznyelvekből lassankint 
rózsaszinü hullámok lettek, oldalt part gyanánt kékes és violaszinü szegélylyel, a 
szürke égbolt lassankint átlátszó azúr lett, és a hajnal-csillag halványodva tünt el, 
mig végre kibujt a földből a vörös tányér, mely a világ teremtése óta egyformán jő 
fel, és egyformán megy le, s melyet ugyan ilyennek látott Ábrahám, és egész ókor, és 
minél feljebb ment a vörös tányér, annál kevésbbé nézhetett beléje a szem. - Mindez 
az Oszkár szeme előtt történt, - de Oszkár, habár tekintete erre volt irányozva, nem 
látott ezekből semmit. Somkövy egy karszékben ült, és szivarozott. Koronként a szivar 
kék füstjét bámulta, és ez igy tartott késő reggelig. És mégis ők, a kik ily 
szótlanul voltak egymás mellett, jobban értették egymást, mintha minden gondolatukat 
megmagyarázták volna egymásnak. A szeretet a maga delejességével tisztábban látja a 
szivet a szivben, mint a szavak tükrében. 
Nemes és erős lelkü jellemek csak addig izgatottak, mig a bizonytalanság előtt 
állanak. 
Mihelyt a bizonyosság föllép, akár legyen az rosz, akár jó, mihelyt a végzet 
kényszeritő hatalmát érzik, hogy végrehajtsák azt a mit kikerülniük lehetetlen: onnan 
kezdve többé nem töprengenek, nem panaszolnak, nem szitkozódnak, hanem teszik a mit 
tenni kell, és borzasztó nyugalommal várják a minek jönnie kell. 
Hogy mit kellett volna tenni, vagy mit nem kellett volna tenni, hogy kikerültessék 
azt, a mit kikerülni czélszerü lett volna? - Ki foglalkozik már ezzel, ha megtörtént 
a minek nem kellett volna megtörténnie? - És kivált ha valaki fatalista, és azt 
tartja, hogy mindannak a mi megtörtént, szükségképen kellett történnie. 
Somkövy fatalista volt. De e mellett valódi gentleman is. Tisztán látta a 
becsületbeli tartozást, és nem riadt vissza a legszomorubb leszámolástól sem. De 
azért, ha olykor-olykor Oszkárra nézett, szive mégis elcsavarodott. Ilyen nemes, 
ilyen jó, ilyen szép, ilyen mély kedélyü fiu, és ime ez volt róla megirva! 
Nemsokára léptek hangzottak a folyosón. A léptek közeledtek, és már a mellékszobában 
voltak, Somkövy hirtelen felugrott, és kiment, nem annyira azért, hogy az érkezőt 
fogadja, mint inkább azért, hogy Oszkárhoz be ne eressze. Az érkező az öreg Rózsay 
volt, a ki ugy látszik aludt valamit, mert szemei dagadtak voltak az álmosságtól. De 
arczán az is meglátszott, hogy alvása kárba veszhetett, mert nagyon rosz álmai 
lehettek. És hogy megnyugvást szerezzen magának, mindenekelőtt fiát kereste fel, hogy 
jól kiveszekedje magát vele, noha az engedelmes jegyváltás után inkább elégedettnek 
kellett volna lenni vele. A mint az öreg Rózsay Somkövyt meglátta, vörös lett dühében 
mint a pipacs, mert Somkövyt tartotta minden baj okozójának, s elfelejtett neki 
köszönni. Somkövy sem köszönt, hanem megvető pillantással fogadta, és hideg 
nyugalommal bezárta maga mögött az ajtót. 
»Oszkárhoz akarok bemenni!« kiáltá durván Rózsay. 
»Oda nem mehetsz be. És ha be is mehetnél, nem tanácsolnám neked. Kiméld legalább 
most, ha eddig nem kimélted.« 
»Nem fogadok el leczkét senkitől! - hanem én akarom megleczkéztetni még egyszer azt a 
fiut, a ki eszeveszettül ön romlását okozza. De tudom, hogy nem a maga fejétől teszi. 
Tudom kik azok a kik szitják benne a daczot és a könnyelmüséget. Te is egyike vagy 
ezeknek. Pedig megigérted, hogy nem izgatod ellenem. Most már legalább tudom mit 
tartsak szótartásodról. Irás nélkül ezentul nem hiszek neked.« 
Ezeket oly sértő hangon, oly otromba arczkifejezéssel károgta Rózsay, hogy Somkövy 
kedvet érzett a Rózsay saját kastélyában kidobni őt a fia szobájából. De nem 
vesztette el hidegvérét, és csak ennyit felelt: »Most már nincs helye többé semmiféle 
vitának. Kérlek viseld magad nyugodtan és férfiasan.« 
»Eressz hát a fiamhoz.« 
»Nem eresztelek, mert még jobban fölizgatnád. Azt hiszem te is be fogod látni, hogy a 
helyzet a lehető legkomolyabb.« 
»Én nem látok be semmit. Én csak azt tudom, hogy semmiféle bolondságot nem fogok 
megengedni, inkább megbotozom.« 
De már erre Somkövy minden türelmét és önuralmát elvesztette. 
Fenyegetőleg előre lépett, villámló tekintettel nézett a Rózsay szeme közé, s igy 
szólt: »Én pedig azt mondom neked, hogy ha valami pimaszságot akarsz elkövetni, én 
botozlak meg téged, ha kell minden cseléded szemeláttára. És ha azt hiszed, hogy nem 
tartom meg a szavamat, hát irást adok róla.« 
E hang, de még inkább a Somkövy tekintete és jobb kezének határozott mozdulata 
annyira imponált az asszony természetü Rózsaynak, hogy hátra huzódott, és veszekedő 
kedve egyszeribe eltünt. Kezdte érezni, hogy a helyzet csakugyan komoly, és tréfálni 
nem tanácsos. És panaszos, csaknem siránkozó hangon kiáltott fel: »De az mégis csak 
szörnyüség, hogy nem akarsz beereszteni engem a fiamhoz!« 
»Most nem eresztelek be. Későbben beszélhetsz vele. De most ne izgasd. Annak pedig a 
minek történnie kell, utjába ne állj, mert az meg fog történni akár akarod, akár nem. 
És minél inkább ellenzed, annál komolyabb következmények származhatnak belőle.« 
Rózsay mindig nyugtalanabb lett, s mindinkább kétségbeesett. 
A Somkövy arczáról oly dolgokat olvasott le, melyektől vérét fagyni érzé. És minél 
inkább érezte Somkövy erélyét, annál jobban érzé a saját tehetetlenségét. Képzelete 
mindinkább féket vesztett, és félelme szárnyakat adott balsejtelmeinek. Ilyen 
helyzetben találta őket Frigyes gróf, mikor ünnepélyes arczczal belépett 
hozzájuk. 
»Adél grófné várakozik reád. Kérlek siess hozzá.« Szólt a belépő Frigyes, hogy 
Rózsayt távozásra birja, és Somkövyvel egyedül maradhasson. 
»Megyek! megyek!« nyögdelte Rózsay, a ki Frigyes láttára még inkább elvesztette 
önuralmát. »A grófné okos és ravasz, megint fog valami kisegitő módot találni!« 
gondolta magában Rózsay, és indult. De mielőtt kiment volna, a gyávaság siránkozó 
hangján kérte Frigyest, hogy ne csináljanak a dologból valami ostobaságot, mert ő nem 
fogja türni. Nem ismerik őt, hogy mire képes. Frigyes biztositotta, hogy itt csak a 
szükséges felvilágositások fognak megtörténni, s egyéb semmi. Rózsay teljesen nyugodt 
lehet. 
Mikor Rózsay eltávozott, Somkövy nem várta be, hogy Frigyes szóljon, hanem ő szólt 
először. 
»Tudom miért jön, - mondá, - de én már vártam. Oszkár engemet kért fel, hogy ügyeit 
képviseljem. Minden elégtételre kész.« 
»El voltam készülve reá, s tudtam, hogy ez iránt nem lesz semmiféle nehézség. De 
tekintve a helyzetet, tekintve az éppen tegnap megtörtént jegyváltást, nem lehetne-e 
Oszkárt arra birni, hogy enyhitő körülményeket engedne meg?« 
»Én nem képzelem, hogyan lehetne a megtörtént dolgot enyhiteni?« 
»Ah! sokféleképen. Ezzel azonban távolról sem akarok arra czélozni, hogy a fegyveres 
elégtételtől eltérhetnénk. Mert hisz ebben az esetben bárminő enyhitő körülmények sőt 
még maga a bocsánat kérés sem hárithatná el a fegyveres elégtételt. Ennek meg kell 
történnie. De a fegyveres elégtétel sokféle lehet. Mihelyt van módunk a sérelmet 
magyarázni, mindjárt válogathatunk a fegyvernemek, és a feltételek közt. Ha azonban 
az olyan sérelmet, mint a milyen a szóban forgó, nem magyarázhatjuk, akkor csak egy 
feltétel lehetséges, és ez a halálos elégtétel.« 
»Félek, hogy nem marad más hátra.« 
»Én nem félek tőle, mert ha igy kell tenni, hát legyen. De nézetem szerint a segédnek 
még akkor is az enyhitő körülményeket kell keresnie, ha eleve ugy hiszi, hogy azokat 
nem fogja megtalálni. A kisérlet is valami, s a mi fő, szecundánsi kötelesség.« 
»Legyen szives világosan formulázni gondolatát.« 
»Jobban szerettem volna, ha ön megértette volna formulázás nélkül is, mert az ilyen 
dolgokat formulázni kényes is, bajos is. Enyhitő körülmények alatt azt értem, ha 
például ön - és ehhez nem is kellene felhatalmazást kérni felétől, - arról volna 
meggyőződve, hogy Oszkár a sértést olyan lelki állapotában tette, melyben ő maga sem 
tudhatta mérlegelni, hogy az általa elkövetett sértésnek milyen jelentősége van. 
Bizonyos önkivületekben a szenvedély kényszeréből sokszor teszünk olyat, a mit hideg 
számitással meg nem tennénk. Egyszóval az iránt kellene tisztába jönnünk, hogy miként 
qualifikáljuk a tegnapi sértést. Azt mondjuk-e róla, hogy lázas fellobbanás 
eredménye, vagy azt, hogy tudatos, akaratos, és kiszámitott sértés?« 
Somkövy természetesnek találta Frigyes okoskodását, és minden habozás nélkül 
felelte: 
»Ha ön hajlandó enyhitő körülmény gyanánt tekinteni azt, hogy Oszkár lázas és 
izgatott állapotban támadta meg báró Tenkeyt, ezt el kell ismernem sőt bizonyitom. Én 
voltam mellette, én láttam nála fejlődni a düh rohamát, s én nekem nem sikerült őt 
visszatartanom attól, a mit fájdalom végrehajtott.« 
»Megengedi, hogy e nyilatkozatát ugy tekintsem, mint felvilágositást?« 
»Méltóztassék bárminek tekinteni, csak magyarázatnak nem.« 
Frigyes bámulva nézte Somkövyt. Ilyen merevségre nem volt elkészülve. Somkövy 
komolysága ellenállhatatlanul imponált neki, s érezte, hogy neki, mint kihivónak 
rendkivül kell vigyáznia minden szóra a mit kiejt, nehogy ugy tünjék fel, mintha 
kevesebb elégtételt kérne, mint a mennyit kinálnak. Más körülmények közt Frigyes még 
Somkövynél is merevebb lett volna: de ez esetben szivesen lépett volna Somkövyvel 
bizalmasabb viszonyba; s a nehézség az volt, hogy ezt még csak meg sem kisérthette, 
mert a visszautasitás oly bizonyos volt. Frigyes nem tehetett mást, ha az utolsó szót 
rögtön kimondani nem akarta, mint azt, hogy bejelenté a kihivást, és még egyszer 
fölkérte Somkövyt, hogy kérjen felvilágositást felétől az iránt, hogy ütéssel 
akarta-e megsérteni báró Tenkeyt, vagy mivel nem talált dühében a sértésre más 
eszközt, azért ütötte meg? - E kérdésre kért hivatalos választ, mert e választól 
tette függővé az elégtétel mérvét és feltételeit. 
Somkövy késznek nyilatkozott azonnal meghozni a választ, de Frigyes időt engedett 
neki délig, s köszönt, és távozott. 
Arra számitott, hogy délre Oszkár annyiféle befolyás alá kerülhet, hogy legalább 
annyit beismer, hogy beszámithatatlan állapotban ütötte meg Viktort, mert ez esetben 
nem kellene kimondani föltétlenül, hogy egyiknek halva kell maradni. Az igaz, hogy 
igy is agyonlőhetik egymást, de ez már a végzet dolga. Nincs kizárva, hogy élve 
maradhatnak. 
A mint Frigyes kilépett Oszkár szobájából, a folyosón már szemközt találta Rózsayt és 
Adél grófnőt, a kik épen ő hozzá siettek. 
»Nos?« kiálták mindketten a mint Frigyes szemközt állt velük, és arczukon olyan 
elképpedt vegyüléke ült a kétségbeesésnek és a reménynek, hogy Frigyes, daczára a 
komoly pillanatnak, csaknem elmosolyogta magát. 
»Nem beszélhettem fiaddal«, - mondá Frigyes, tévutra akarván vezetni Rózsayt, - »de 
szeretném ha te szólanál vele először.« 
»Ezt én is szeretném!« sopánkodott Rózsay, - »de ez az őrült kölyök nem bocsát 
magához. Somkövyvel őrizteti magát.« 
»Ez a mi rosz csillagunk,« suttogta Adél grófné sötét arczczal. 
»A nyomorult gazember!« fakadt ki Rózsay. »Én nem is tudom, hogyan tűröm meg saját 
házamban a legnagyobb ellenségemet.« 
»Erről szó se legyen most!« - szólt közbe Frigyes, aki csak a botránytól irtózott. 
»Somkövyvel nem szabad észrevétetni semmit. Ne goromba légy, hanem erélyes. Ne 
lármázz mint egy asszony, hanem beszélj határozott hangon. És beszélj fiaddal, mert 
kell, hogy valaki hatással legyen rá. Neki okvetlenül bocsánatot kell kérnie 
Viktortól. Ezt követeld tőle, s ha nem segit kérd a legérzékenyebb hangon. Kérlek 
siess hozzá azonnal.« 
Rózsay rögtön ugrott és futott fia szobája felé, habár a háta borsódzott a 
találkozástól. Ajtó nyilt és eltünt. 
Frigyes és Adél a zárt folyosón sétálgatva várták Rózsay megjelenését. 
Adél grófné váltig ismételte: »Ha te nem volnál itt édes Frigyesem igazán nem tudom 
mit csinálnék!« 
»Szerelmes bolondok!« dörmögte Frigyes lehorgasztott fejjel. »De hogy a helyzet 
komoly, azt én is belátom. Legjobban félek Rózsaytól, a ki a milyen gyáva, képes 
compromittálni mindnyájunkat.« 
»És hiszed-e, hogy Oszkár bocsánatot fog kérni?« 
»Ezt nem hiszem, de talán legalább lehetővé fogja tenni, hogy enyhitsük a párbaj 
feltételeit. Ezt nem Viktorért ohajtom, hanem ti értetek.« 
»Köszönöm Frigyes! - Ah mint bámullak, hogy nem veszited el nyugalmadat!« 
»Bárcsak Viktor se vesztette volna el!« 
»Ah! csak addig várt volna legalább, mig Oszkár nőül vette Clarisset. Aztán nem 
bántam volna ha másik héten agyonlövi. Gyülölöm ezt a pöffészkedő sihedert. De most 
lehetetlen agyonlőni.« 
»Ha pedig Oszkár lövi agyon Viktort, Clarisse bolondul meg, s te vagy meglőve.« 
»Iszonyu!« 
»Ha a párbaj feltételeket nem sikerül enyhiteni, én tán amerikai párbajt 
inditványozok. Igy nyerhetünk egy évet.« 
»Ez pompás gondolat!« És ettől uj reményt kapva üzték füzték tovább gondolataikat, 
mig azalatt Rózsay a leghevesebb szóváltásba eredt Somkövyvel, a ki még mindig nem 
akarta Rózsayt beereszteni fiához. Végre Oszkár kilépett a szobájából, és megállt 
apja előtt oly sápadtan és oly kisértetszerüleg, hogy Rózsay visszahökkent, és torkán 
akadt a szó. Somkövy maga is zavarba jött a mint Oszkárt váratlanul megjelenni látta. 
Érezte, hogy ez áldozat Oszkártól, és ezt az áldozatot Somkövyért hozta. Feledve 
Rózsay előbbi gorombaságait, rögtön meghatva közeledett Oszkárhoz, és rámutatva, 
komoly, s szemrehányás nélküli hangon kérdé a meghökkent Rózsaytól: »Hát nem látod 
rajta, hogy terhére vagy? - nem látod, hogy csak magányra van szüksége. Nem látod 
milyen beteg?« 
Rózsay szemeibe könyek gyültek; szivében föltámadt az apai érzés. Természetének 
gyávasága, melyet csak a dacz és hiuság tudott megkeményiteni, most olvadozóvá lett a 
meghatottság érzékenységében, és feledve, hogy bocsánatot jött követelni Viktor 
számára, csaknem ő maga kért fiától bocsánatot. De Oszkár halvány arcza oly 
visszautasitó volt, hogy. Rózsay még bocsánatot sem mert kérni tőle. Tompa, rezgő, 
fátyolozott hangon, mely még tulajdon apja előtt is idegenszerünek tünt fel, csak 
ennyit mondott: »Kérlek hagyj magamra!« Ezután feleletet sem várva, támaszkodott 
Somkövy vállára, és szobájába visszament. 
Rózsay egyedül maradt. Előbbi meghatottsága most ismét dühre forrt fel. A 
tehetetlenség érzete fölzaklatá szivében a kétségbeesés bőszültségét. Ilyenkor az 
ember kész még a falnak is neki menni. Igy akart Rózsay is berohanni a másik szobába 
fia után, de a küszöbön meggondolta magát, s levette kezét a kilincsről. Azt gondolta 
magában, hogy hiszen majd beszél ő Oszkárral később. Sejtette, hogy ezuttal ugy sem 
végezhetett volna vele semmit. Visszaemlékezett az arczára és a tekintetére. Aztán 
öklével fenyegetett valakit (bizonyosan Somkövyt,) s haragos lépésekkel kirohant a 
folyosóra. »Nos«? - kérdék Adél és Frigyes, a kik még mindig a folyosón sétáltak, s 
válasz nélkül is látták, hogy Rózsay semmi jót sem végzett. »Őrült vad bolond!« 
kiáltá Rózsay, mintha nagy jelenete lett volna fiával, és a végletekig ment volna 
vele. »Nem szól, és nem is hallgat senkire!« 
»Sejtettem! ez baj!« szólt Frigyes és csettentett ujjaival. De Adél grófné ideges 
lett, és rátámadt Rózsayra. 
»De hát semmi hatalma sincs fölötte? mi lesz ebből?« 
Rózsayt erre a támadásra elfutotta a pulykaméreg, és gyanuval fogadta a Frigyes 
ujjainak csettentését is, mely fegyverzajt juttatott a Rózsay eszébe, igy fakadt 
ki: 
»Mi lesz ebből? Hát az lesz, hogy felpakolom, és elviszem ezer mértföldnyire, és 
aztán üthetik a nyomát!« 
»És a házasság?« kiáltá Adél grófné az indignatió és elborzadás vegyes hangján. 
»És ha agyon lövik?« viszonzá Rózsay a börzei ravaszságnak ijedten számitó 
arczvonásaival. 
»Nem kell a kérdéseket bonyolitani,« vágott közbe Frigyes. »Itt csak az a czél, hogy 
a kikerülhetetlen párbaj föltételeit enyhiteni lehessen.« 
»Az lehetetlen!« lármázott Rózsay. 
»És ha mégis!« kiáltá Adél grófné, s ugy látszott, mintha reményekre jogositó ötlete 
villant volna. 
»Nos? nos?« faggaták a leleményes grófnét. 
»Én azt hiszem, ha szenvedélye csillapodnék, dühe is alább hagyna.« 
»Ennyit én is tudok!« - ellenkezett Rózsay. - »De hol a csillapitó?« 
Adél grófné szemében ujra sátáni fény lobbant. 
»Eljön ma az a leány?« kérdé. 
Rózsay nem tudta felfogni a grófné gondolatmenetét, s boszankodva válaszolt: 
»Gondolok is én arra!« 
»Pedig ez a fő!« - erősité Adél grófné. - »Mert ez a leány okozott mindent. Ha Oszkár 
találkozni fog vele, - ha szerelme, mely talán gyülöletbe csapott, át fog menni a 
megvetésbe, vagy ha másként elégül ki, a láz bizonyosan csökkenni fog.« 
»Bár igy lenne!« - sóhajtá Rózsay, s bár nem sok reménye volt, nem utasitotta vissza 
a grófné tanácsát. Hisz ugy is 50 ezer forintjába van már. Ily nagy ár megérdemelne 
egy kis sikert. »Csináljuk hát ugy, hogy legyen Oszkár alkonyatkor a kerti 
pavillonban.« 
»A kerti pavillonban?« kérdé Frigyes, kellemetlen arczczal, mintha kifogásolni 
akarná. 
»Ott!« 
»Az lehetetlen,« - sugta Rózsaynak Frigyes. - »Én is éppen akkor fogok ott találkozni 
valakivel.« 
Rózsay elborzadva nézett Frigyesre: 
»És te ráérsz ilyenre ily körülmények közt is?« 
»Eh! hát micsoda körülmények ezek? Én légyottomat el nem engedhetem!« 
Adél grófné ismerte Frigyest, és gondolta, miről van szó, azért nem volt a sugdosásra 
kiváncsi. Mig azok suttogtak, ő kegyes fejbólintással fogadta Rigó Alfréd Elemér 
köszönetét, a ki hódolatát tenni jött, és lábujj hegyen nagy alázattal közeledett a 
beszélgetők felé. 
»Tedd máskorra!« esengett Rózsay. Mire Frigyes épen mondani akarta, hogy ez nem tőle 
függ, megpillantotta Rigót, és azonnal elhatározta, hogy engedni fog Rózsay 
kérésének. »Rögtön elintézem!«, mondá - és maga is örült, hogy mai légyottjától 
megszabadulhat. S ezzel Rigóhoz sietett. 
»A lehütött szerelem a legbiztosabb ventillátió!« mondá Adél grófné, bátoritó hangon, 
s karját Rózsay karjába füzte. De e pillanatban Rózsay még egy főrangu hölgy kezének 
érintése iránt is közönyös tudott lenni. 
Frigyes a folyosón sétáltatta Rigót, ki épen a bájos barna menyecskétől hozott 
izenetet. Azt izeni, hogy még szerelmesebb Frigyesbe, mint tegnap. E szerint tehát 
mindenesetre el fog jönni, mihelyt alkonyodik. 
Frigyes nagyuri non chalanceszal vágott közbe: »Menjen kérem, és mondja meg neki, 
hogy én is szerelmesebb vagyok beléje ma mint tegnap, - de arra kéretem, hogy 
szerelmét növessze még holnapig, mert ma nem tőlem függő akadályok miatt csak ugy 
találkozhatunk, ha ő fogad el engem.« 
»Ez lehetetlen! - a penzionátus kapitány.« 
»Itt pedig az alkonyi órákban Oszkárnak lesz légyottja Margittal szintén a kerti 
pavillonban.« 
Rigó Alfréd Elemér arcza egyszerre rőfnyi hosszu lett. 
»Oszkárnak Margittal?« és olyat nyelt, mintha egy kőszikla csuszott volna le a 
torkán. 
»No igen! - no mi lelte? ejnye beh nagy szemeket vág! - ne mókázzon, hanem siessen és 
végezze a mit mondtam, mert különben kiesik a grátiámból!« 
»Megyek, megyek!« hebegé Rigó. - És még hajlongott, de nem ez nem volt köszönés. 
Aztán a grófi pártfogó jelenlétében a fejébe csapta a fövegét, és olyan furcsán 
iramlott el, mintha megbolondult volna. 
Frigyes nem tudta mire vélni e váratlan fordulatot, de nem is törte az eszét rajta. 
Oda ment Rózsayhoz, s egészen hangosan jelenté ki előtte: »Minden rendben van. De 
most sietek, mert Viktorral kell beszélnem.« 
Rózsay Frigyes után futott: 
»Te Frigyes én adok Viktornak százezer forintot, ha« 
Rózsay nem folytathatta tovább, mert Frigyes ugy lenézte, hogy Rózsay már hasonfekve 
képzelte magát. 
»Minek tartasz minket?« kérdé Frigyes, és e kérdésben tetőtől-talpig büszke és 
előkelő arisztocrata volt. 
Rózsay alkudozni kezdett: 
»Hát legalább azt tegyétek meg, hogy ne töltsétek golyóval.« 
»Hanem zöldborsóval?« kérdé Frigyes, megvető gunymosolylyal. »Hát gentleman vagy 
te?« 
»Az apa sohasem lehet gentleman, ha egyetlen fia életéről van szó.« 
Frigyes nem reflectált erre, hanem másra tért: »Kisérd szobájába a grófnőt, és várj 
be, mig oda jövök.« 
Onnan kezdve, hogy Rózsay utoljára kisérletté meg bejuthatni fiához, onnan kezdve 
Oszkár folyvást iróasztala mellett ült, és vagy irt, vagy iratait rendezgette. 
Leveleket csomagokba szedett, lepecsételte. Némelyiket többször elolvasta, 
arczképeket nézett, és néha merengés közben mélyen felsóhajtott. Somkövy néha 
eltávozott mellőle, de csakhamar visszatért. »Rendben van minden?« kérdé egy izben 
Oszkár Somkövyt. »Rendben.« Felelé Somkövy. 
És mindjárt délután találkozott Frigyes gróffal, s rendbe hozott mindent. A 
kiegyenlités lehetetlen volt. Enyhitő körülmények egyik részről sem adattak. Frigyes 
amerikai párbajt ajánlott, de Somkövy nem fogadta el. A sértés nyilván történt, az 
elégtételnek is nyilván kell megtörténnie. Frigyes a sok sikertelen ajánlat után 
elvesztette türelmét és most már ő lett merev és követelő. Követelte, hogy a párbaj 
másnap kora reggel vontcsövü pisztolyokkal történjék meg. 15 lépés indulás és 5 lépés 
barriere. És addig lőnek, mig az egyik talál. A mi azt jelenti, hogy az egyik halva 
marad. 
Somkövy hidegen hajtá meg magát. Mindenbe beleegyezett, s visszament Oszkárhoz. 
Nem volt izgatott, mert érezte, hogy ennek meg kell történnie, - de meg volt 
hatva. 
Szó nélkül közeledett Oszkárhoz, és mikor Oszkár fájdalmas mosolylyal nézett reá, 
melyben épp oly sok nemesség, mint a mennyi szeretet ült, Somkövy leborult rá és 
gyöngéden átölelte. 
Aztán igy szólt hozzá: »Ha atyád szólani akarna veled, fogadd el őt! - Lásd, ő mégis 
csak atyád!« 
»Nem akarom neki megneheziteni a válást! ne tudja, mit veszit bennem!« 
»Ej! a válás még nem is oly bizonyos. Isten kezében a jövő. Én nem esem 
kétségbe.« 
»Én sem! - De kétségbe esném, ha tovább kellene élnem. Oh! ez a csömör halálos!« 
»Ugy láttam, atyád megbánta már, a mit tett.« 
»Késő! - de hagyjuk abba. Ma estig nyugodt akarok maradni, mert szükségem van a 
nyugalomra. Ez iratokat te rád bizom. Nem végrendelet, hanem nehány megemlékezés. 
Csodálatos az emlékezet! - a sirig elkisér.« 
Délután Rózsay csakugyan találkozhatott fiával, s Oszkár elfogadta őt. Rózsay 
kétségbe volt esve. Sőt átkozódott, de Oszkár vigasztalta. »Minden jóra fordul!« - 
Ennyit mondott, többet nem, de ezzel a vigasztalással csak még jobban kétségbeejtette 
Rózsayt. Ő meg mindig csak azt hajtotta, hogy ha a párbaj szerencsétlenül végződik, ő 
nem éli tul. Olyan volt, mint a vizbebukott, a ki uszni nem tud. Kézzel-lábbal 
dolgozik, de mindég csak mélyebbre száll. Végre már tudott uralkodni magán, s mivel 
Oszkár előtt nem mert kitörni, elhivta Somkövyt a maga szobájába, s igy támadt 
rá: 
»Hát te is azt akarod, hogy megöljék a fiamat?« 
Somkövy erősen végignézte Rózsayt, s igy felelt: »Én akarom? Boldogtalan ember! te 
ölted őt meg!« 
»Ha én rajtam állna, nem vivna párbajt.« Védekezett Rózsay, mintha valakit az életben 
csak fegyverrel lehetne megölni. 
»Talán rajtam állt, hogy ne vivjon?« kérdé szemrehányó hangon Somkövy. 
»Rajtad bizony! ha senkisem szekundálna neki, sohasem vivhatna párbajt. Ha én törvény 
volnék, mindig a szekundansokat akasztatnám fel.« 
»Ugy-e? Tudjátok fitogtatni a lovagiasságot, s a becsület szabályait, mig önzésetek 
nincs fenyegetve! - De mihelyt rólatok van szó, rögtön filosófokká lesztek! Mért nem 
voltál filosóf akkor, mikor belekergetted fiadat oly házasságba, melyet a józan ész 
elitél, a filosofia pedig kigunyol?« 
»Mert boldoggá akartam tenni!« 
»Boldoggá? - Szégyeld magad! Ez okozta fiad vesztét.« 
»Te okoztad azt azzal, hogy ide jöttél.« 
»Tudd meg hát a valót. Én azért jöttem ide, hogy Oszkárnak segédkezet nyujtsak, szive 
szerint keresni a boldogságot. Ő lelkéből gyülölte a frigyet, melyet számára te 
kötöttél, s hogy minél kevesebb alkalmat adjon a vitatkozásokra, bevégzett ténynyel 
akarta magát kiszakitani abból.« 
»De hát miért nem beszéltetek a szivemre? Szép szóval mindent el lehet érni! Nem 
vittem volna végletekig a dolgot. Hisz lásd! ha meg tudnám akadályozni a párbajt 
azzal, hogy nem kényszeritem többé Oszkárt a házasságra, azt is megtenném. Ennél 
többet nem lehetek!« igy kiáltott Rózsay és csaknem sirva fakadt. 
»Késő! Most már nem a mi akaratunk dönt. Oszkár lelke föl van dulva. Ő a halált 
keresi: s ha meghal, vére te rád vall.« 
Rózsay szivreható hangon jajdult fel: »Megőrülök! - Elveszteni egyetlen fiamat! - Ti 
tigrisek, vadállatok! - ti gyilkoljátok őt meg! Nem szánnálak mindnyájatokat 
kiseprüzni. De mégis! van talán mód arra, hogy eligazitsuk a dolgot. Hisz hány embert 
fölpofoznak a világon, s mégsem viv párbajt. Mért nem viszik az ügyet a 
törvényszékhez?« 
Somkövy haragosan utasitotta rendre Rózsayt: »Valamint soha sem volt, ugy most sincs 
érzéked a helyzet iránt. Térj magadba s légy erős. A párbajnak meg kell 
történnie.« 
»Hát halasszátok legalább addig, mig vérük kihül.« 
»A párbaj halasztása sohasem hüti, hanem csak jobban heviti a vért. Jobb minél előbb 
tulesni rajta.« 
»S mikor vivnak?« 
»Oh! legkorábban holnapután.« 
»Hazudsz! ők holnap vivnak. De én is résen leszek. Följelentem a csendőrségnél. 
Mindnyájatokat befogatlak.« 
»Kitelik tőled. De czélt nem érsz vele. A bajt csak komolyabbá teszed azzal. Aztán 
mit mondana a »societás« ha egy Rózsay megretirálna! Kitörölnének a kaszinóból!« 
»Mit nekem a societás, a kaszinó! - vigye el mindenestül az ördög!« És ezzel leborult 
egy pamlagra és hangosan zokogott. Somkövy köszönés nélkül távozott el tőle. 
És ettől kezdve a kastély olyan lett, mint az olyan ház, melyben haldoklik valaki. 
Mindenki egy borzasztó catastrófa előérzete alatt áll, lábujjhegyen jár, fejét földre 
csüggeszti és csak suttogva szól. És mindenki félve gondolt az éjszakára. 
A légyott. 
Ki ül ott az egyszerü kasznárház ablakánál? A kedves, a szép Margit ül ott. Miért oly 
halavány mint az elfogyó hold bus őszi éjszakán? - Mert az éjjel nagyon nagy beteg 
volt. Azt hitték, a szive repedt meg. Eszméletlenül vitték haza arról a fényes 
bálról, a hol oly sokat tánczolt, és oly jól mulatott! Eszméletlenül vitték haza 
éppen a jegyváltás alatt, és otthon még sokáig nem tudták föléleszteni kilobbant 
eszméletét. Dörzsölték eczettel, borogatták jegesvizzel, ölelték, csókolták, 
simogatták, sőt doctort is hivattak. Kis hijja, hogy eret nem vágtak rajta, vagy meg 
nem pióczázták. De végre magához tért. Fölnyitá szemeit, és nem ismert maga körül 
senkit. Szóltak hozzá, de nem felelt senkinek. Fölemlegették előtte a pár órával 
előbb történt dolgokat, mert igy akarták összekötni öntudatát a lét valóságával. 
Végre megvillant valami szemében, s látszott, arczán hogy emlékezni kezd. Megismerte 
anyját, megismerte apját. Intett fejével, de még mindig nem szólt. Körülnézett, és 
látta, hogy báli ruhája darabokra tépve, rongyokban hevert körülötte. Mert le kellett 
szakitani ruháit, hogy ágyba tehessék. Aztán elfogta szegényt egy borzasztó idegláz. 
Minden tagja didergett, mint a szibériai utasnak, ha utoléri a fagyos szél. Órákig 
tartott ez a láz is, mig végre megszünt. Innen kezdve nyugodt lett. Iszonyu nyugodt. 
Még mosolygott is. Öreg anyja sirva fakadt a szegény leány mosolyától. De azután sem 
szólt egy szót sem. Az öreg kasznár időnkint ágyához ment, de nem igen merte 
hosszasan nézni, s ha rá tekintett, lekapta a szemét róla. Kérdezte: hogy van? - 
Margit nem szólt, csak mosolygott. Reggel felé az öregek is elszunnyadtak egy 
keveset, de hamar fölébredtek. Ők is betegek voltak az izgalomtól, és nagyon le 
voltak verve. Az öreg kasznár az egész idő alatt nem nézte meg azt a tömérdek pénzt, 
a mi a zsebében volt, hanem nagy léptekkel járkált föl és alá, és időnként nagyokat 
sóhajtott. Dél felé Margit, - bár jártányi ereje alig volt, - fölkelt ágyából, 
fölöltözött rendes ruhájába, és az ablak mellé ült. Ott ült egész nap, és nézett ki 
az utczára, és már beszélt is anyjával. Elmondta anyjának, hogy neki semmije sem fáj. 
Olyan édes érzés az a zsibbadtság, mely testét-lelkét fogja. Délután munkát kért, - 
de nem adtak neki. Az öreg kasznár időnként azt sugta jóságos feleségének, hogy 
beszéljen Margitnak Oszkárról, - ébressze fel Margit érdeklődését Oszkár iránt, 
mondja Margitnak, hogy Oszkár még mindig szereti őt, - de az öreg asszony egyszerre 
olyan ügyetlen lett, hogy nem lehetett semmiben hasznát venni. Oszkár nevét ki nem 
mondta volna egy világért som. Az öreg kasznár ideges lett, de nem volt bátorsága 
megtámadni feleségét. Végre nagy sokára ő maga határozta el magát, hogy előhozza 
Margitnak Oszkárt. De mielőtt megtette volna, belenyult mind a két kezével a nadrág 
zsebébe, és aztán, mintha valamitől erőt nyert volna, nagy nehezen kinyögte a mit 
mondani akart. Azt kérdezte Margittól, hogy ha Oszkár beszélni akarna vele, elmenne-e 
hozzá? - Margit hosszan apjára tekintett, a ki lesütötte szemeit előtte, aztán ezt 
felelte: »ha édes apám akarja.« 
Ha akarja-e? 
Az öreg kasznár kihuzta kezeit a zsebéből. Kifacsarodott a szive, s azt mondta: jól 
van. Azzal ujra nagy lépésekkel járkált fel alá. Kezeit hol a zsebébe dugta, hol 
kihuzta. Egyszer csak kihivták a szobájából, mert a kastélyból kereste valaki. Rózsay 
komornyikja volt, a ki levelet hozott az öreg kasznárnak. Az ördög eljött, hogy 
elvigye a kasznár lelkét, melyet az eladott. A kasznár elolvasta a levelet, és azt 
izente, meglesz. De aztán maga sem tudta, mit izent, mert ugy zúgott a feje, mint a 
viharzó tenger. Az ő jóságos felesége pedig egész nap csetlett-botlott, tett-vett, és 
mindent rosz helyre tett, és semmit sem talált meg, és mindig elfelejtette keresés 
közben, hogy mit keres. Igy telt el az idő körülbelül délután 4 óráig. Ebben az 
időtájban megjelent a kasznár ház közelében Rigó Elemér Alfréd, és épen ugy 
nézegetett szerteszét, mintha leselkedett volna. Hol elbujt, hol előtünt, - de mindig 
a ház körül volt. Mit akarhat ez az ember? 
Mit akarhat Rigó Elemér Alfréd a kasznár háza körül, mikor neki másutt van dolga? 
miért nem végzi a dolgát, a mit Frigyes gróf bizott rá, nehogy kiessék a grátiájából? 
mit akarhat ez a csélcsap fráter, ez a hirhedt asszonykeritő, és korhely pajtás, egy 
olyan tiszta ház előtt, mint az öreg kasznáré, a hol mindenki csak a ház becsületére 
vigyáz? és vigyázhat is, mert azon a házon még sohasem volt szenyfolt. Szegénység 
lakik benne, az igaz, de tele becsülettel. 
Szegénység? ki mondja ezt? - vizsgálja meg csak valaki az öreg kasznár zsebeit! - 
ezres bankókkal van az tele. És az mind az övé. És miért? Egy semmiségért, egy 
kimondhatatlan semmiségért. És most már ki keresné a kasznár szegény házán a foltot? 
mikor ennyi pénz minden foltot elföd! - Eddig minden valamire való gavallér kerülte 
ezt a házat, mert bár egy szép, de szegény lány lakott benne. No majd nem kerüli 
ezután. Majd tódul oda seregestől, ha az öreg kasznár elkiáltja magát, hogy Margitnak 
50 ezer forint hozománya van. Ki fog többet kérdezni ennél? Margit boldog nő, s az 
öreg kasznár irigyelt apa lesz. És mindezt miért? egy semmiségért, egy kimondhatatlan 
semmiségért! 
Mikor valaki a siralomházban ül, és tudja, hogy másnap reggel kivégezik, az eleinte 
még felosztja hátralevő idejét délre, délutánra, estére, éjszakára. Még megeszi 
ebédjét, mert tudja, hogy vacsorálni is fog még, de vacsoráját már nem tudja megenni, 
mert tudja, hogy ez utolsó vacsorája! És innen kezdve már csak órákra osztja fel 
életét, és az órák föltartózhatlanul folynak. És mikor eljön az utolsó óra, akkor 
életét már csak perczekre osztja fel, és a perczek is őrült sebességgel futnak. 
Minden, de minden azért történik, hogy őt kivégezzék, és nincs kegyelem! - Ő életével 
adós, és ezt le kell fizetnie. És nincs borzasztóbb pillanat, mint az, mikor leveszik 
a lánczot kezéről-lábáról. Ő megint szabad, - és ez az utolsó percz. El kell hagyni a 
siralomházat, hova oly iszonyodva ment be. Ki kell jönnie a siralomházból, hogy még 
nagyobb iszonyat szállja meg, mint a mikor bement. Előtte áll az akasztófa. 
Ilyen kinokat küzdött végig az öreg kasznár, mignem eljött a percz, a hol Margitnak 
el kellett mennie Oszkárhoz, a ki még mindig szereti őt, és beszélni akar vele, - és 
a kihez a beteg Margit szó nélkül kész volt menni, ha édes apja akarja! 
Már közel volt a percz, már alkonyodott, és Rigó Alfréd Elemér még mindig ott 
leselkedett a kasznár háza körül. Már bizonyos, hogy el fogja veszteni Frigyes gróf 
gratiáját. De mi czélja lehet? 
Már közel volt a percz, a hol az ördöggel kötött szerződés lejár, és annak, a ki e 
szerződést vérével irta alá, ki kell állnia a keresztut közepére, és ott várni, mig 
eljön érte az ördög, és elviszi a pokolba. 
Hideg izzadtság csorgott az öreg kasznár homlokáról. Akárhányszor félrehuzódott, 
toppantott lábával, és igy morgott: »csak ezen az egyen kell tulesni, s aztán nincs 
több kötelezettség!« - aztán utána gondolta: Margit ugy sem a te leányod. Te nevelted 
irgalomból, te adtál neki nevet kegyelemből. És mikor igy egyedül volt valami sötét 
sarokban, ilyenkor mindig ugy érezte, hogy le tudja győzni izgatottságát, - de a 
hányszor jóságos feleségével vagy a szegény Margittal találkozott, mindig elvesztette 
akaraterejét, és kivánkozott vissza a sötét sarokba. Zsebében az ezresek ujdonatujak 
voltak mikor kapta, és estére már ugy össze voltak gyürve, mintha végigjárták volna 
már a szivtelen milliomosok vasszekrényeitől kezdve a sikkasztók tömött erszényein át 
valamennyi buvóhelyét a lélek vásárjának. Margit még mindig nem tudta, hogy őt Oszkár 
látni akarja ma még. Olyan érzéketlen volt, mintha a más világról tért volna vissza. 
Végre kocsi zörgés hangzott. Megállt a kasznár háza előtt. No, most már menni kell. 
Az öreg kasznárné szaladt a gémes kut felé, mintha bele akart volna ugrani, - de az 
öreg kasznár rákiáltott és visszaparancsolta. »Fel kell öltöztetni Margitot, mert 
mennie kell!« kiáltá és fogai vaczogtak. Már nem volt eszénél, és csak a rögeszmék 
hatalma élt benne. Az volt rögeszméje, hogy Margitnak el kell mennie, mert értte 
jöttek. Berohant Margithoz, és lélekszakadva kiáltá neki is, hogy készüljön, mennie 
kell, mert értte jöttek. Igy szokták valakinek bejelenteni, hogy menjen hamar az apja 
vagy anyja betegágyához, mert mindjárt meghal. Az öreg kasznárné már hozta a kalapot, 
a felöltőt, - csak felrakta Margitra, mintha a tető már égett volna felettük, és 
menekülni kellene. Margit érzéketlenül engedett magával cselekedni mindent. Egy 
arczvonása sem rezdült meg Oszkár nevének hallatára. A mennyi ereje volt, mind 
összeszedte. Kezet akart csókolni apjának, anyjának, hanem most az egyszer egyik sem 
engedte meg. Csak kivitték az utczára és felültették a kocsira. Aztán hirtelen 
befutottak a szobába. A kocsi elrobogott. És mikor már a kocsi robogás sem hangzott, 
az öreg kasznár velőthasitó hangon orditott fel, ráborult az ő jóságos feleségére, és 
görcsös zokogásban tört ki. 
És ugyanekkor Rigó Elemér Alfréd is eltünt a kasznárház tájékáról, de senki sem 
látta, hogy merre tünt el, mert már akkor egészen beesteledett. 
A kastélyban sugdostak, bugdostak, csüggedt arczokon reménysugár villant, majd a 
remény sugarak ujra kialudtak. Adél grófné buzditott, bátoritott, mert ő volt az 
egyedüli, a ki nem vesztette el erélyét. Hisz meg van irva, hogy a gonosz indulatok 
sokkal szivósabbak és keményebbek, mint a jó indulatok. Rózsay lótott-futott, és 
mindig annak volt rá döntő befolyása, a ki utoljára beszélt vele. Frigyes gróf 
bosszankodott, hogy most nem ő tarthatja légyottját, hanem Oszkár. De a kerti 
pavillon felé nem mert közeliteni senki, csakis a kis kerti ajtóhoz volt kiállitva 
egy inas, a ki várta a lefátyolozott leányt, hogy a pavillonba vezesse. Oszkár már a 
kert sötét utain sétált, és egész napi fásultsága vad izgatottságba csapott át. Majd 
elérzékenyedett és sirt. Sirt mert senki sem látta. Egyszerre csak megállt, és sokáig 
mozdulatlanul állt. És igy szólt önmagához: 
»Volt-e nemesebb, tisztább szerelem, mint az enyém? és bukott-e szerelem förtelmesebb 
tanyába, mint az enyém? - Miért éljek tovább, utálva mindent, utálva önmagamat? 
gyógyithatatlan betegségben?« 
Nehány lépést tett előre, s igy folytatta: 
»Sötét és férges börtönömben megjelent egy szabaditó angyal, és szólt: »jer, szabaddá 
teszlek.« Szavaira lánczaim lehulltak, börtönöm ajtaja megnyilt, s én szabad levék! - 
Láttam a természetet, láttam a tiszta kék eget, éreztem a boldogságot, és a szabadság 
végtelenségét! S mire szárnyaim megnőttek, hogy fölrepüljek a magasba, szabaditó 
angyalom démonná változott. Kitépte szárnyaimat és igy kiálta rám: »vissza börtönbe, 
a vak homályba és a férgek társaságába!« »Ha ha! mért mutattad meg nekem a 
szabadságot és a boldogságot? ha tudtad, hogy elárulsz?« - »Mert hittél nekem? Ez 
büntetésed!« Ó! de hogy ne hittem volna neked, mikor oly szép voltál, s oly igazán 
tudtál szeretni! Azt hittem, hogy az égben születtél! »Lásd tehát, hogy én a föld 
leánya vagyok!« Ó! a mily nyomorulttá tettél engem, oly nyomorultnak látlak téged. Én 
voltam a tied, nem kellettem: most te vagy az enyém. Jöjj, várlak! - várlak, hogy 
szemedbe nézzek, és megveszem szépségedet! Szeretsz? Én is szeretlek! Kikaczagsz? Én 
is kikaczaglak! - Nem tudod ki vagyok? - No én szemedbe mondom, hogy mi vagy? Olcsón 
adtad el magad? Drágán fogod megfizetni!...« 
A képzelődés már az őrjöngési rohamok felé sodorta Oszkárt, mikor hirtelen megjelent 
előtte egy lélekszakadva vágtató inas, és rövid lélekzettel tagolva, vagy inkább kézi 
jelekkel mutatva, jelenté, hogy ama hölgy már megérkezett, és a pavillonban 
várja. 
»Már itt van!« suttogta Oszkár, és elakadt. 
»Igenis itt van!« erősité az inas, ravaszul hunyoritva. 
»Ah! nyomorult!« orditott fel Oszkár és öklével a halálra ijedt inas felé sujtott, a 
ki szerencsésen megugrott előle, és vad futással elmenekült. 
Oszkár nem üldözte. Egyedül maradt ujra. Irtóztató belső harczot vivott önmagával. 
»Hát csakugyan eljött? De hát ki kételkedik ebben? én nem! Hát rajta, rajta!« 
És megindult a pavillon felé. 
De a pavillon közelében ujra megállott. 
»Miért sietsz? - hisz ő megvár! Van időd valódi arczába tekinteni, hisz álarczát ő 
maga vette le. Van jogod ölelni, csókolni, hisz megfizetted! Menj hát és vágd 
arczába... - De nem! - nem! nem teszem! Nem akarom tenni. Mért bántsalak én téged te 
szegény nyomorult teremtés? - te nem tehetsz arról, hogy ilyennek születtél! Elég 
tudnom, hogy itt vagy. Nem akarlak látni. Elég tudnom, hogy nincs többé miért élnem, 
- mig élek, nem akarom még jobban elundoritani hátralévő perczeimet. A halál int! az 
élet küld! nyugodt vagyok, mert nem hagyok itt semmit! Éljetek hát mindnyájan, ha 
tudtok élni! Én elvonulok, mert nem közétek valónak születtem. Miért öljem én meg 
Viktort? vagy mért öljön meg engemet ő? - Hátra hagyom őt a világnak büntetésül, én 
pedig elmegyek.« 
És azzal elrohant, de nem a pavillonba, hanem a szobájába. Leült és levelet irt. 
Apjának czimezte. Aztán az istállóba ment, és átadta egyik lovásznak. »Ha holnap 
reggel nem térnék vissza, add át e levelet atyámnak. De ne előbb, mert meghalsz!« A 
lovász ijedtében esküt tett, hogy engedelmeskedni fog. Oszkár a kerten át eltávozott. 
Még visszanézett egyszer a fényes kastélyra, és igy sóhajtott fel: »Magammal vivtam a 
harczot, magam akarom eldönteni!« 
És ezzel eltünt. 
Órák multak el, a kastélyban sugtak bugtak. »Oszkár sokáig mulat! Nagyon jól 
mulathat!« - Az elfátyolozott hölgy a legnagyobb kinokat szenvedte át a pavillonban. 
Az Oszkártól elmenekült inas pedig hiresztelte a cselédség közt, hogy az urfi 
megőrült. A hir lassankint tovább szárnyalt, és végre Somkövy fülébe jutott, a ki 
megrezzent reá, és balsejtelmek kezdték tépni. Az a gondolata villant, hogy hátha 
Oszkárra csakugyan őrülési düh rohamok szálltak, és megölte a leányt, a kivel 
találkozott. 
Sietett a pavillonhoz, - hallgatódzott. Semmi neszt nem hallott. E közben több cseléd 
követte, a kik álliták, hogy Oszkár nem ment be a pavillonba, hanem a kerten át 
eltávozott. Somkövy még izgatottabb lett. »Utána! minden irányban! - Keressétek fel!« 
kiáltá, és szétküldte a cselédeket. Maga pedig megnyomta a pavillon ajtajának 
kilincsét, és az kinyilt. Somkövy belépett, és ott egy siránkozó női hang fogadta: 
»Bárki legyen ön, kérem, legyen irgalmas, mentse meg becsületemet.« 
Somkövy meghökkent. E hang nem a Margit hangja. 
»Ki ön?« 
»Ne kérdezze! - bünös könnyelmüségemet megsirattam! Mentsen meg, és vezessen ki 
innen!« 
»De ki ön? akarom tudni!« kiáltá Somkövy idegesen. De a nő megragadta kezeit. 
»Legyen ön lovagias!« 
»Ön a kasznár leánya?« 
»Nem vagyok az.« 
»Nem az? - mi történt tehát itt?« 
»Én nem tudom! - csak azt tudom, hogy én egy szerencsétlen asszony vagyok!« 
»Asszony?« 
»Mentsen meg kérem!« és azzal Somkövy karjába kapaszkodva, vitte őt kifelé. De alig 
értek a küszöbre, egy dult alak állott eléjük. Az esteli homályban kisértetszerünek 
látszott. Velőt hasitó hangon kiáltá: »Megálljatok!« 
A fátyolos hölgy erre kitépte magát Somkövy karjaiból és futásnak eredt. Somkövy 
utána akart futni, hogy segélyére legyen, de az idegen alak megragadta. A zajra 
cselédek jöttek és lámpákat hoztak. Somkövy felismerte az öreg kasznárt. 
Nem emberi ábrázat ült rajta. Olyan volt, mint a kit évtizedeken át sötét és magányos 
börtönbe zárnak, a hol lekopik róla minden jellemvonás, és csak egy üres álarcz marad 
az arcz, és a szemekből kiszárad a lélek. Ijesztő rém, de nem ember. Ilyen volt az 
öreg kasznár, és a mi kevés haja volt, az is mind az égfelé állt. A hang ugy jött ki 
száján sivitva, mint a barlangból a szél. Somkövy visszaborzadt tőle, és ki akart 
bontakozni a kasznár kezéből, hanem nem bocsátotta, igy orditozott: 
»Még nem történhetett meg! Ha isten van, nem történhetett meg!« 
Somkövy azt hitte, hogy az öreg kasznárt az Oszkár és Viktor közti párbaj zaklatta 
fel, hogy megnyugtassa, sietett rámondani: 
»Még nem történt meg!« 
Az öreg kasznár nagyot lélekzett, feje mellére lankadt, s hörgő hangon sohajtá: 
»Nem is fog megtörténni soha!« 
Somkövy maga is felsóhajtott, s önkénytelenül igy szólt: 
»Az nem tőlünk függ.« 
E szavakra az öreg kasznárt megint elfogta az az őrületes düh, mely ijesztővé tette. 
Fenyegető tekintettel kiáltá: 
»De igen! mert elviszem őt magammal! Nekem nem kell pénz, sem gazdagság! Becsület 
kell és tiszta lelkiismeret!« 
És e közben oly görcsösen szoritá meg Somkövy karját, hogy Somkövy gorombaságra 
magyarázta, s haragosan válaszolá: 
»Önnek nincs szava ebben!« 
Az öreg kasznár e szókra elereszté Somkövy karját, de még nagyobb bőszültség szállta 
meg, s tekintete még fenyegetőbb lett. Remegő ajakkal sivitá: 
»De van! mert felbontom a szerződést! Itt a pénz, visszahoztam!« és ezzel egy nagy 
csomó gyürött bankjegyet vont ki zsebéből, és oda vágta Somkövy lábaihoz. És hozzá 
tette: »Tartsátok meg, és adjátok vissza Margitot nekem!« 
»Margitot?« kiáltá megdöbbenve Somkövy, és kinos sejtelmei támadtak. 
»Igen őt! - Ő értte jöttem. Én küldtem őt ide. Én hazudtam neki, hogy Oszkár beszélni 
akar vele. Pedig Oszkár el akarja rabolni a becsületét! Én adtam el Margitot annak a 
vén sátánnak, a kit Rózsaynak neveznek, a ki pénzével megbabonázott és elvette az 
eszemet!« 
Somkövy dermedni érezte minden csepp vérét. Irtózva gondolta el, hogy itt lélekvásár 
történt. Kezdett érteni mindent. Kezdte érteni Oszkár szörnyü bánatát, és apja iránti 
utálatát. De azt, hogy Margitot pénzért vették meg, csak most tudta meg. Az öreg 
kasznár pedig eltakarta szemeit két kezével és zokogott,mintha legkedvesebb 
halottjának koporsója mellett állna. És ilyen zokogó beszéddel folytatta tovább az ő 
gyónását, hogy bünbocsánatot nyerjen és feloldozást. 
»Mikor Margit az ajtón kilépett, azt hittem, a szivem szakad utána. De még mindig azt 
hittem, hogy tudok gazember lenni, és hogy a pénz több mint a tiszta becsület. De 
mikor a szekér már elment és a feleségem is sirva fakadt, az ő könyei megtanitottak, 
hogy én nem vagyok gazember! hogy én becsületes ember vagyok! - Elvesztettem 
eszméletemet és földre rogytam. Nem tudom, meddig lehettem igy, csak azt tudom, hogy 
mikor magamhoz tértem, Margit után kiáltottam, és mikor láttam, hogy Margit nincs 
sehol, félőrülten, hajadon fővel futni kezdtem ide. Most itt vagyok. Hol van Margit? 
Én nem engedem meggyalázni őt! - Ő nem az én gyermekem, de a becsülete az enyém!« 
Somkövy villámgyorsan ragadta meg a zokogó vén embert, s vadállati orditással kérdé 
tőle: 
»Margit nem a te gyermeked?« 
Az öreg kasznár hátratántorodott a Somkövy vallató tekintetétől, s egy pillanatra 
megbánta, a mit mondott, de Somkövy már nyomon volt, és az öreg kasznár nem tudott 
többé megszabadulni tekintetétől. 
Még ha hazudni akart volna is, akkor sem tudott volna hazudni. Nyöszörögve 
rimánkodott: »El fogok mondani mindent! Margit nem az én gyermekem! - de az én 
házamban született, és az egész falu azt hitte, hogy az én feleségem szülte. Akartuk 
is, hogy ezt higyje minden ember, mert egy szerencsétlen család becsületét mentettük 
meg vele. Nem pénzért tettük, hanem jószivüségből. Hiszen nekünk ugy sem volt 
gyermekünk, és örültünk, hogy ilyen módon jutottunk hozzá. A Margit anyja a szülés 
után meghalt.« 
Somkövy közel állt az őrüléshez. Hiszen ő tizenhét éve keres egy leányt, akinek az 
anyja szülés után meghalt, a ki Mezőhegyen van eltemetve. Tizenhét éve keresi, és 
egész életboldogsága elveszett, mivel nem találja. Mikor Margitot először meglátta, 
szive megnyilallott, mert azt hitte, hogy megtalálta a kit keres, és akkor megint 
elvesztette, pedig a mit akkor mondtak, hazugság volt! mert ime kiderül, hogy Margit 
nem az öreg kasznár leánya! 
»Ki hát a Margit apja?« orditá Somkövy, eszét vesztve, és rázva a vén embert, a ki 
sokáig nem tudott szólni a zokogástól. 
»Nem tudom! - nyöszörögte az. - De Margit azt hiszi, hogy én vagyok az édes apja! azt 
fogja hinni, hogy a tulajdon édes apja adta el őt!« 
»Ki hát a Margit apja? erre felelj!« üvölté Somkövy, és csaknem körmeivel szedte szét 
a zokogó vén embert. 
»Nem tudom! nem tudom! csak azt tudom, hogy szégyennel, szüleitől megátkozva halt 
meg, Bükkfalváról hozták ide nagy titokban, és Flórának hivták!« 
Somkövy egyik kezével a fejéhez kapott, a másik kezével ugy ellökte az öreg kasznárt, 
hogy az hanyatt-homlok bukott le a porba. Aztán feljajdult keserves jajszóval: 
»Margit az én leányom!« 
Az öreg kasznár térden csuszott Somkövy lábaihoz, és Somkövy rá akart tiporni. De e 
perczben az öreg kasznár összeomlott, és többé nem tudott egy szót sem szólani. 
Szélhüdés érte a nyelvét, és a jobbik kezét, meg a jobboldalát. - Nem tudott 
megmozdulni, és a szemei is lecsukódtak. A szolgák, a kik odagyültek, fel akarták 
segiteni, de szegény öreg ember nem tudott a lábaira állani többé. Fölpakolták és 
elvitték a cselédházba, Somkövy pedig fölmarkolta a pénzt, melyet a vén ember az 
előbb szórt lábaihoz, és elrohant vele. Jaj annak, a kivel találkozni akar. 
De Rózsay a szolgák egyikétől már előre értesült, hogy az öreg kasznár visszajött a 
pénzzel, és hogy Somkövyvel találkozott. És erre bünös lelkiismerete ugy megijedt, 
hogy befutott szobájába és magára zárta a vastag tölgyfa ajtót. Pár percz mulva már 
Somkövy döngette az ajtót, és iszonyu hangon kiáltá: »Nyisd ki nyomorult! 
visszahoztam a pénzedet! - Az én leányom elég gazdag! nem szorul a te pénzedre. De te 
meghalsz! nyisd ki az ajtót, mert meg akarlak ölni.« 
Persze az ilyen felszólitásra Rózsay mindenre inkább gondolt, mint arra, hogy ajtaját 
kinyissa. Hanem e helyett az ablakhoz futott, és torka szakadtából kiabálta: 
»Segitség! - tüz van! gyilkolnak! - segitség!« 
A cselédség összefutott. De Somkövyhez nem mert közeledni senki. 
Somkövy aztán a cselédeknek esett. Vallatta őket, hogy ki látta közülök Margitot? - 
Egyik se látta. Erre Somkövy, a mi pénz a kezében volt, mind szétosztotta a cselédség 
közt, és csak arra kérte őket, hogy üljenek lóra, vagy szaladjanak a hogyan tudnak, 
és kutassanak össze mindent, hogy Margitot megtalálják. A szolganépség csaknem a 
ruháit csókolta Somkövynek, és ha Somkövy azt parancsolta volna, hogy gyujtsák föl a 
kastélyt, azt is megcselekedték volna. 
De Somkövy maga sem tudott maradni. Egyik perczben a bosszu és a gyülölet fojtott el 
benne minden érzést és gondolatot, a másik perczben a vágy, hogy Margitot keresse és 
feltalálja. Csak az ösztönök müködtek benne, mert agyveleje megtagadta a szolgálatot. 
Mint a fölháborgatott, összekavarodott kastély népsége, melyből ki erre, ki arra 
futott, egymást küldve, egymástól szaladva, és rohanva irány nélkül a világba, 
keresve valakit, a kiről senki sem tudta, hogy hol keresse: olyan volt éppen a 
Somkövy belső világa is. Néha mint viharos setét éjben a villámlás, ugy világlott ki 
lelkében az iszonyu helyzet öntudata, és látta a részleteket, melyek egymásba 
folytak, de ez csak egy perczig tartott, aztán ujra vak sötétség lett szélzugással és 
zápor zuhogással. 
Pedig odakint a leggyönyörübb csillagos este volt. És oly varázsos fénynyel 
világitott a teli hold, hogy mindenkit elbüvölhetett a természet nyugodt 
harmóniája. 
Az emberek nagy zajjal és lármával szétfutottak. A cselédség mindenütt Margitot 
kereste. Az egész falut felverték. A falu népe mind a keresőkhöz csatlakozott. Nagy 
sokára a falu végén találkoztak azzal a kocsissal, aki Margitot a kasznárháztól 
elhozta; össze volt verve, és karja, arcza tele volt zuzódásokkal. Ez beszélte, hogy 
a mint Margit kisasszonnyal már utban volt, a helybeli ügyvéd Ugrik Elemér szaladt 
utánuk. Utolérte őket és felkapaszkodott a szekérre. Mikor fent volt, pisztolyt 
huzott ki, és megparancsolta a kocsisnak, hogy hajtson az erdő felé. Margit 
kisasszonynak pedig azt mondta, hogy bizzék benne, mert jót akar vele, és meg akarja 
menteni a gyalázattól, mely reá vár. Margit kisasszony hitt neki, és nem bánta, 
akárhová viszik. Igy értek az erdőbe. Itt Ugrik Elemér letaszitotta a kocsist a 
bakról, és igy kapta a zuzódásokat. A gyeplőt pedig maga vevé kezébe, és a szekérrel 
elvágtatott. De hogy hová? azt csak az isten tudja! 
Ezeket tudták meg a kocsistól, és tudatták Somkövyvel is. Somkövy pedig e hirtől még 
inkább kétségbeesett. Mert Ugrik Elemérről csak azt tudta, hogy aljas jellemü ember, 
a ki csak a gazembereknek tehet szolgálatot. 
Ime föltalálta leányát, akit oly soká keresett! 
És csak most vesztette el igazán. 
Nem tudott mást mondani, csak mindig ezt: »Kit öljek meg először, és kit öljek meg 
utoljára!« 
Szegény Margit! - Szegény Somkövy! 
Az éj titkai. 
Éjfél felé a kastély és környéke egészen elcsendesedett. 
De nem aludt benne senki. 
Rózsay börtönben érezte magát, de nem mert arra gondolni, hogy börtönének ajtaja 
megnyiljék, mert félt, hogy kinpadra viszik. 
Előbb a zaj és zsibongás ejté kétségbe, és most még inkább kétségbe ejtette a halotti 
csend. 
Képzelete rémitő alakzatokat szült, és minden neszre összerezzent, ha csak a 
szobabutor pattogása volt is. 
Borzadt önmagától. 
Hol az ablakhoz futott, hogy nem akar-e ott bemászni Somkövy? hol az ajtóhoz 
szoritotta fülét, hallgatni, hogy az ajtó mellett nem áll-e Somkövy lesben? Igy 
teltek el a rémes éjféli órák. Tudta, hogy odakint iszonyu dolgok történtek, melyeket 
hatványozva rajzolt a bezárt ember képzelete: és a bezárt ember nem mert kimozdulni 
börtönéből. 
De habár a vastag tölgyfa ajtót be nem zuzhatta senki, habár a magas ablakokon be nem 
mászhatott senki, Rózsay még sem érezte magát biztosságban. 
Mert nem tudott menekülni önmagától. 
Mikor már az egész kastély elcsöndesedett, mikor már Somkövy sem fenyegette Rózsayt 
többé, akkor Rózsay önmagának esett, és önmagát támadta meg. 
Szörnyü vivódás támadt szivében. Lelkiismerete keselyü körmökkel csapott be abba. És 
a fölszabadult lelkiismeret hatalma ugy nőtt, mint a lázbeteg viziója. 
A hatalmas milliomos, a ki előtt a világ porba hullt, most börtönének négy fala közt, 
önmagát sujtotta a porba. 
Előtte állt gunyos mozdulatlansággal a vaspénztár, benne a milliók, és sem nem akart, 
sem nem tudott segiteni rajta. 
Hosszu és zavaros álomból fölébredni elég egy percz. És az ébredés perczében 
egyszerre szétfoszlik a hosszu zavaros álom. 
Igy foszlott szét egy percz alatt Rózsay összes multja. Megátkozta és megsiratta. 
De még mindig önző volt. Mert még mindig gyáva volt. 
Még mindig a saját életére gondolt, pedig tudta, hogy a hajnali órákban fia fog 
szembeállani a halállal. 
És ennek ő az oka. Most már tisztán látta, hogy ennek ő az oka. 
Először majd beleőrült ebbe a gondolatba. Borzasztó indulat szállta meg, mely 
sarkalta őt a bosszura és gyülöletre. De nagy szenvedései közt rájött, hogy neki 
nincs joga bosszut állani máson, - hiszen mindennek ő az oka. 
És minél közelebb jöttek a hajnali órák, annál kevesebb maradt Rózsayban a régi 
Rózsayból. 
Minél közelebb jöttek a hajnali órák, annál jobban meggyülölte önmagát, s egyszerre 
csak odarohant a vastag tölgyfa ajtóhoz, kizárta a vastag lakatot, fölszakitotta az 
ajtót és kirohant a folyosóra. 
Szörnyü hangon kiabálta, és a magános folyosó még szörnyübb viszhangot adott: »Ha 
valakit meg akartok ölni, engemet öljetek meg!« 
Aztán minden ajtót fölszakitott, és minden sötét szobába bekiáltott: »Oszkár! - 
Oszkár!« - De Oszkár nem volt sehol. 
Végre Frigyes ajtajához ért, és Frigyest Viktorral felöltözve találta. 
»Gyilkosok!« kiáltá reájuk és rájuk csapva az ajtót, tovább futott. Kereste 
cselédeit, de csak a cseléd-gyermekeket találta, a kik édesen aludtak. Erre megint 
visszafutott, és mint a halálra üldözött vad, összerogyott szobájában, és testben, 
lélekben egyaránt kimerülve, lihegve hevert tigrisbőrrel bevont nyugágyán, s a 
kimerültség tehetetlenségében fatalista lett. A kiállott izgatottságok természetes 
visszahatása fáradt közönynyé tompitott benne minden lázadó érzést, és minden önkinzó 
gondolatot. 
A régi Rózsayból nem maradt benne semmi! 
Ez alatt Frigyes, a ki mindenről értesülve volt, teljesen tisztába jött a teendők 
felől. 
Mielőtt a párbajt elintézte volna, érezte, hogy előbb még egy más dolgot is el kell 
intézni. 
A párbajra, (akárhogyan végződjék is), most már közönnyel gondolt. De Viktor nagyon 
le volt hangolva. Ő éjfél után tért vissza a kastélyba, hogy Frigyessel találkozzék. 
A kastélyban történt dolgokról csak utólag értesült, - de mindaz, a mit hallott, nem 
érdekelte őt. Szive rosz előérzettel volt telve. Rögeszméje volt, hogy a párbajban el 
fog esni, és nem akart eltávozni a kastélyból a nélkül, hogy Clarisset még egyszer ne 
lássa. Frigyes mindenképen le akarta Victort beszélni erről, de nem sikerült neki. 
Végre beleegyezett, s az első virradás órájában együtt mentek Adél grófné termeibe. 
Clarisse szó nélkül borult Viktor keblére, és zokogva sohajtá: »Csakhogy még egyszer 
láthatlak! azt hittem, soha többé nem láthatlak téged.« 
Adél grófné ki volt kelve önmagából; ajkait harapta, hófehér kezecskéivel homlokát 
verte, és vad gyülölettel folyvást csak e szavakat sziszegte: »Oh szégyen! 
szégyen!« 
Csak Frigyes nem vesztette el férfias nyugalmát. És igy szólt: 
»Nincs más választás. Rózsay meg van törve, kétségbe van esve. Elvesztette az eszét. 
Oszkár feltétlen ura lett apjának, s ha Oszkár életben marad, házassága Clarisseszal 
felbontottnak tekinthető. Kevesebb szégyen, ha mi bontjuk föl, mintha ők utasitanak 
vissza. 
Adél grófné csak tovább sziszegte: 
»Oh! szégyen! szégyen!« 
Frigyes igy folytatta: »Bármint végződjék tehát a párbaj, a következményeken nem 
változtat. Távoznotok kell rögtön. Igy legalább a látszat van megmentve. Somkövyvel 
nem lehet találkoznotok, mert Rózsaytól kitelik az is, hogy elárulja, hogy Margitra 
vonatkozólag te adtad a tanácsot.« 
Adél grófné fölkaczagott a kintól és a megalázástól: »Még ez is!« 
»Somkövy olyan, mint egy őrült - minden botrányra képes. Oszkár eltünt; bizonyosan 
azért hogy más segédet keressen magának. A kocsi be van fogva. Siessetek. Pesten 
találkozunk még ma este, s ott megvitatjuk a további teendőket. A sors akarta igy - 
bele kell nyugodnunk!« 
Adél grófné e szavakra a legnagyobb gyülölettel kiáltott fel: 
»Lőjétek agyon legalább Oszkárt, hogy bosszut álljatok!« 
De Adél grófné e szavaira Clarisse kétségbeesve sikoltott fel s még szorosabban 
tapadt Viktor kebléhez. 
»Ne kisértsd az istent! Én nem bocsátom Viktort! Én nőd akarok lenni! Lemondok a 
világról, s csak neked élek.« 
Viktor könyezett, s Frigyes nem akarva időt engedni a nagyobb elérzékenyedésnek igy 
szólt »Csitt gyermek! Viktor bucsuzzál és készülj!« 
Viktor alig tudta kimondani e szavakat: »Isten önökkel.« 
Most már Adél grófné is meg volt rendülve. Görcsös sirás fogta el, és e szavakkal 
nyujtá kezét Viktornak: 
»Bocsásson meg nekem!« 
Viktor megcsókolta Adél grófné kezét, de Frigyes már vitte magával. Viktor még 
egyszer Clarisse felé fordult, s fölsóhajtott: 
»Clarisse!« 
E sóhajra Clarisse csak a Viktor nevét ejté ki, és ájultan rogyott a szoba 
padlózatára. 
Ez a jelenet még a Frigyes idegeit is próbára tette. De erőt vett magán, és igy 
szólt: »Semmi baj! szerencse, hogy elalélt.« 
Adél grófné Clarisse mellé térdelve, jajongott: 
»Clariss gyermekem! ébredj! ne halj meg!« És csókolta Clarisse kezét. »Viktor élni 
fog! férjed lesz! boldogok lesztek! - Az isten megbocsát azoknak, a kik szivükből 
megtérnek. Én megtértem, megjavultam, s kolostorban fogok imádkozni a ti 
boldogságtokért. - Oh! gyermekem! - ébredj, térj magadhoz!« 
Viktor ez alatt eltávozott, s Frigyes is készült utána. De Clarisse eszmélni kezdett. 
Frigyes fölsegité egy karosszékbe és e szavakat ismételte: 
»A kocsi vár! rögtön induljatok.« 
De Adél grófné igy felelt Frigyesnek: 
»Távozni most? most, mikor Viktor a halállal szembe néz? Elszökni gyáván sorsunk 
elől? Itt hagyni Viktort, talán vérében, idegenek ápolására? Nem! ez nyomorult tett 
volna tőlünk!« 
Clarisse hevesen csókolja anyja kezét és többször ismétli: »Köszönöm anyám! 
Köszönöm.« 
Frigyes érezte, hogy Adélnak igaza van, sőt Adél szavai neki is jól estek, és azokra 
csak annyit mondott: 
»Tedd, amit jónak látsz. De ha itt maradtok, vonuljatok szobátokba, s várjátok be, 
mig visszatérek.« 
És ezután elment. 
Mentében igy dörmögött: 
»Ördög és pokol! Szokás, filosofia, férfiasság, mind olvatag viasz a sors kezében! 
érzem, hogy magam sem vagyok rendben.« 
A kocsi már előállt, s benne ült a kerületi orvos, és annak egy barátja, (a ki 
Frigyes mellett a második segéd lett volna,) Viktor a lépcsőházban türelmetlenül 
várta Frigyest, s e közben egy-egy könycseppet törült le szeméről. Végre előbbi 
hangos monológjával megjelent Frigyes gróf is, hogy induljanak a párbaj szinhelyére: 
de ekkor, éppen a mint a lépcsőkön lefelé futottak, szivrázó jajgatással jött velük 
szembe Rózsay Félix, és arczvonásait a fájdalom őrültsége torzitotta el. Kezeit az ég 
felé emelgette, majd a jobb kézben tartott levelet vad mozdulattal tartá szeme elé, 
mintha elfeledte vagy nem hitte volna azt, a mi a levélben megirva volt. Majd 
zokogása elállt, s kinos hörgéssé lett. Lábai tántorogtak, s a mint előre rohant, 
olyan volt, mint a halálra sebesitett ember, a ki minden pillanatban a földre 
rogyhat. Frigyes és Viktor megkövülve álltak meg, mikor Rózsay Félix ekként jött 
eléjük, Rózsay, ha szóhoz juthatott, folyton e szavakat ismétlé: »Adjatok egy 
pisztolyt! nem akarok élni! Fiam, egyetlen fiam!« 
»Mi történt?« kérdé Frigyes, és részvéttel támogatta Rózsayt, hogy el ne essék. De 
kérdésére egyenes választ sokáig nem kapott. 
»Most már mehettek! - most már mehettek!« - igy sirt Rózsay, s ujra hangos zokogásba 
tört ki. Végre átnyujtá a levelet Frigyesnek, és végtelen fájdalommal kiáltá: 
»Olvassátok! - Még tegnap irta. És nekem csak most adták ide. Most már késő minden. 
Már tegnap este eltünt. Meghalt, megölte magát!« 
»Oszkár?« kérdé Frigyes és Viktor egyszerre, és Frigyes meghatottan vette át 
Rózsaytól a nyitott levelet. 
Rózsay tombolt, haját tépte, és csak ezt ismételte:»Adjatok egy pisztolyt! Lőjetek 
agyon! nem akarok élni!« 
Frigyes és Viktor fölvezették Rózsayt a lépcsőkön, s ott engedték ráborulni a márvány 
korlátra, hogy kisirja magát. Ez alatt Frigyes lázas sietséggel, és látható 
megindulással olvasta el Oszkár levelét, mely igy szólt: 
»Édes atyám! Én vagyok a hibás, hogy megszomoritalak. De ha tovább élnék, tovább 
szomoritanálak. Te mindent elkövettél, hogy boldoggá tehess, én mindent elkövettem, 
hogy boldoggá ne lehessek. 
Nem tudok többé kibékülni magammal, s azt hiszem, te is csak halálom után békülhetsz 
ki velem. Nem élhetek tovább. Az élet minden percze halálos gyötrelem. Nincs 
reményem, nincs hitem, nincs bizalmam, és nincs semmi czélom. Meg kell halnom. Csak a 
halál állithatja az összhangot helyre. Köszönöm, hogy annyit fáradtál érdekemben. Ne 
tégy magadnak semmi szemrehányást. Én rosz és szerencsétlen természettel születtem. A 
kiket megbántottam, azoknak igy adok elégtételt. Mást nem adhatok. Lásd be, hogy 
nekem legjobb volt meghalnom, és nyugodj meg. Hidd el, hogy csak a halál tudata ment 
meg az őrüléstől. E tudat nélkül már most is őrült volnék. Mert őrült kinokat 
szenvedek. Isten veled. Oszkár.« 
»Oh! nemeslelkü fiu! - sóhajtá Frigyes elérzékenyedve. - Egyikünk sem ismerte őt.« 
Ezután átnyujtá Oszkár levelét Viktornak. »Olvasd.« 
Viktor végig olvasta, és arczán az előbbi kemény vonások ellágyulva szelidültek meg. 
Csak ennyit mondott: »Szegény Oszkár!« De e két szóban elárulta, hogy sajnálja Oszkár 
életét, holott nehány percz előtt még ő maga akarta kioltani azt. 
Rózsay ujra följajdult: 
»Mi élünk! és ő meg van halva! az ilyen fiu maghal, mi pedig méltatlanok, tovább 
élünk. Nincs isten! nincs igazság!« 
Frigyes igy szólt: »Siessünk, keressük fel. Talán tehetünk még neki egy baráti 
szolgálatot.« 
De Rózsay nem ügyelt Frigyes szavára, s csak a saját fájdalmát panaszolta: 
»Minden vagyonomat oda adnám, ha megválthatnám vele fiam életét! - s kezdhetnék egy 
uj, és nemesebb életet. Beh! meg is büntetett engem az isten! - Mig szivtelen gonosz, 
nagyravágyó voltam, addig volt fiam: és most, mikor megjavultam, árván maradok!« És 
ezzel a földre roskadt. 
»Meg kell szánnom igaz fájdalmát.« Mormogta Viktorhoz Frigyes. 
Viktor hasonló hangon felelé: 
»Én sem tudok többé haragudni reá.« 
Ekkor a lovász inas, a ki Oszkár levelét átadta volt Rózsaynak, lihegve jött elő az 
uradalmi vadászszal, a kinek azonban az arczán lehetett látni, hogy nem valami jó 
hirrel jött. De azért valamennyien e kérdéssel rohanták meg: 
»Nos? Te az erdőn jártál, - tudsz valamit Oszkárról?« Az uradalmi vadász kinos 
zavarban volt, s alig tudta kinyögni: 
»A fiatal nagyságos urról? tudok instálom.« 
És már az ajkán volt, a mit mondani akart, de Rózsay kétségbeesett hangon közbe 
vágott: »Megállj! ne szólj! ő meghalt, - nem akarom hallani. De mégis, szólj! - de ha 
rosz hired van, ne mondd ki egyszerre!« 
A meghatott vadász jót akart, és azt hitte jót tesz, ha elháritja magától a 
felelősséget, és igy szólt: 
»Hiszen Márton, az erdőkerülő is tudja.« 
»Küldjétek hát ide Mártont, az erdőkerülőt: Hadd mondja ő el!« Kiáltá Rózsay, 
csakhogy minél későbben hallja meg a szomoru valóságot. 
Ez alatt Frigyes titkon a vadászhoz sugott, s ezt kérdé tőle: 
»Meglőtte magát?« 
A vadász fejével intett s ezt felelte lassu hangon: 
»Olyan formán.« 
Rózsay észrevette, hogy sugdosnak és rárivalt a vadászra: 
»Mit állsz itt? hivjátok Mártont, az erdőkerülőt! Hamar, meg akarok tudni mindent!« 
Pedig azt a vadász is elmondhatta volna. 
E pillanatban zaj támadt. Uj hirnök jött, a kitől, mig szólani nem hallották, 
mindenki elrémült. Rigó Elemér Alfréd volt, a ki ugy röpült, mint viharban a 
vészmadár. Öltözete egészen derangierozva volt, arczvonásairól senki sem tudta 
leolvasni azt, a mit a vészmadár sipolni fog. A mint jött, beleütődött a vén 
vadászba, és durván lökte félre. Aztán hirtelen megállt, mint egy megbolondult 
komédiás, a ki mindig a szinpadon képzeli magát, és folyvást ijesztő mozdulatokkal 
játszik. Dobbantott lábával, kihívó gőggel nézett körül és harsányan mint egy 
csatakürt, igy kiáltott: 
»Félre az utamból! - Hirt hozni volt itt kend ugy-e? Hazug hirt hozott! Kend szamár! 
menjen dolgára. Az erdőben lőjje a bakokat, nem itt!« Azután pedig gőgös 
udvariassággal meghajtá magát a hallgatóság előtt s igy folytatta: »Szerencsés jó 
hajnalt urak urfiak, válogatott czigány-legények! Ugy-e a vadász azt a hirt hozta, 
hogy Oszkár meglőtte magát és meghalt?« 
Rózsayt, mintha a guta ütötte volna meg erre a kérdésre, olyan kővé vált arczczal 
meredt a szóló felé, s még jobban borzadozva mint előbb, nyöszörögve kérdé: »Nem 
lőtte meg magát?« Rigó Elemér Alfréd tiltakozott a kérdés ellen, s igy szólt: 
»Még semmit sem mondtam, pedig csak az az igazság, a mit én mondok. Én pedig azt 
mondom, hogy Oszkár meglőtte magát, - de!« - valamennyien szivszorongva kiáltottak 
közbe: »De?« Rigó Alfréd Elemér erre ünnepélyes lassusággal tagolta, s minden szót 
külön is megnyomott: 
»De nem halt meg.« 
Rózsay egyet orditott, és azzal egyenest a Rigó nyakába kapaszkodott: »Nem halt meg? 
- Ha szegény ember voltál, ezért a hirért gazdaggá teszlek!« 
Rózsay pedig a dicsőségtől mámoros hangon egészité ki szavait ezzel: »Nem halt meg, - 
és nem is fog meghalni! - És én nekem van benne legfőbb részem!« - Végzé vad 
kaczagással, miközben sirva fakadt, és könyei zápor módra hulltak. 
»Beszéljen! Beszéljen!« Fakgatá Frigyes. 
»Hogyan történt?« Kérdé fölizgatottan Viktor. 
Rózsay pedig futott egyiktől a másikhoz, kezeivel hadonázott, és igy kiabált: 
»Meg kell tébolyodnom! - A fájdalmat már tudtam hordozni, de ezt a reményt nem tudom! 
Oh! fiam, fiam!« 
Végre Rigó Elemér Alfréd ujra visszanyerte önuralmát, s ekként szólt tovább: 
»Hogy történt? hát ugy, a hogy én akartam! Hej! különösek az emberek, mikor bajban 
vannak! Beh kevés van köztük olyan, a ki a fejét el nem vesziti! Hanem annyit 
mondhatok, hogy Somkövy az ilyen fajta ember. Nem hittem róla, de becsülöm is 
értte!« 
»Somkövy?« kérdé ijedt hangon Rózsay, és szégyenpir boritotta el arczát. 
»Ő, igen ő! Somkövy Albert, a Margit tulajdon édes apja. Ez is most sült ki. Mikor 
megtudtam, majd hanyatt estem. Margit egy nap alatt milliomos leány lett! Hej, lenne 
udvarlója ezután, a mennyi kellene! De neki egy se kell, mert Oszkárt szereti. 
Oszkárt meg engem, - de engem csak ugy! Szegény kis gerliczém! itt sirt, itt 
reszketett a keblemen, mikor elszöktettem!« 
Rigó elbeszélése folyvást izgatottabbá tette hallgatóit. Mindannyian ideges 
türelmetlenséggel kiálták: 
»Beszéljen világosan, mert nem értjük.« 
Rigó Elemér csodálkozó arczczal felelte nekik: 
»Pedig világos ez, mint a nap! Mert hát elszöktettem biz én, mikor a mostoha apja, az 
a megtántorodott vén kópé, a szekérre pakolta, hogy ideküldje sóló. Ott lestem a 
szekeret a kenderes alján, s mikor erre fordult, a lovak elé álltam s igy kiálték: 
hó! - Tudtam, mi járatban van a leány, s megesküdtem, hogy vagy megőrzőm az 
ártatlanságát, vagy meghalok. A kocsi megállt és én felugrottam a kocsis mellé, aztán 
pisztolyt szegeztem a szivének, és megparancsoltam neki, hogy a kis erdőbe hajtson, a 
gazember rezonirozott, de kivettem kezéből a gyeplőt, és a kis erdőben ugy pofon 
nyaltam két oldalról, hogy leszédült. Most is ott fekszik talán az ut közepén 
valahol. Aztán a lovak közé vágtam, és két minutum mulva üthette a nyomunkat 
Caracalla császár!« 
Frigyes kezdte érteni a dolgot, és mosolyogva dörmögte: 
»Bármi legyek, ha nem sejtettem, hogy Margitot maga sikkasztotta el!« 
Rózsay az égre nézett és fohászkodva sohajtá: 
»Az isten keze ez! - nem földi hatalom!« 
Rigó Elemér eként folytatá: »Vittem Margitot egyenesen a tiszteletes urhoz. A 
tiszteletes ur nem volt otthon. Valami nagy beteghez hivták, mert hát ő a falu 
doktora is egy személyben. Éjfélig vártuk, mig haza jött, addig az ideig Somkövy, meg 
a kastély cselédsége háromszor járt ott Margitot keresni, - de én csak nevettem a 
fáradozásukat. Éjfélkor érkezett meg a tiszteletes ur, de nem egyedül. Valakit 
hoztak. Ki volt az a valaki? találják el.« 
Mindenki eltalálta, s egyszerre kiálták: 
»Oszkár.« 
»No ugy-e, hogy világosan beszélek? - Oszkár volt, csakhogy nem volt benne élet. No 
lehet képzelni azt a sikoltást, a mit az a kis őzike elkövetett. Föl kellett volna 
támadni Oszkárnak arra, ha igazán meg is lett volna halva.« 
Rózsay megint felorditott, és megint a Rigó Elemér nyakába esett, s boldogságában 
szinte fojtogatta. 
De Rigó nem veszté el hidegvérét, és megmaradt a tárgynál. 
»Lett aztán sürgés-forgás, mindenkinek száz keze nőtt. Oszkár sebét kimostuk, 
bekötöttük, de nem is volt annak sebe, mikor megtudta, hogy az a nő, a ki a 
pavillonban volt, nem Margit volt, hanem az a másik.« Itt Rigó kaczagva fordult 
Frigyeshez, s tőle kérdé: »tudja ki?« 
»No képzelem, milyen dühös volt, mikor kizavarták! Az sem megy többé rendezvousra, 
mig él!« 
Frigyes csak annyit tudott felelni: »Ez volt az első légyott, a mit nem tarték meg. 
De örülök, hogy igy lett.« 
Most Rigó kezeivel hallgatást parancsolt, mintha azt jelentette volna, hogy most jön 
a java! Aztán igy folytatta: 
»Nem sokára jött Somkövy, - s Oszkár látni kivánta. No az volt a jelenet. - Festő, 
szobrász, költő és muzsikus kellett volna ahhoz. Sirtunk, meg nevettünk valamennyien. 
Képzeljék, Somkövy még most sem fedezte föl magát föltalált gyermekének; És miért? - 
Azért, hogy egy pillanatra se vonja el őt Oszkártól. Ilyen áldozatot még nem hozott a 
világon ember!« 
»Igazi férfi.« Jegyzé meg lelkesült hangon Frigyes gróf. 
»Mennyire megszégyenit engem!« suttogta Rózsay és szemeit bünbánólag a földre 
sütötte. 
»A tiszteletes ur tizszer is elbeszélte, hogyan akadt Oszkárra s talán most is azt 
beszéli. Hát ugy akadt rá, hogy mikor a falu végén járt, lövést hallott. Ki lőhet 
sötét éjjel? gondolá. És ment, a honnan a hang jött. Alig tett pár száz lépést, 
megtalálta Oszkárt. Azt hitte, halva van, s maga czipelte be a faluba. A faluban 
embereket fogadott, s az eklézsiára hozatta. Itt sült ki, hogy nem halt meg. Szivének 
czélzott, de a pisztoly félre siklott s oldalát lőtte keresztül. Olyan seb, a mitől a 
huszár le sem esik lováról, hanem még négy óráig harczol. Csontot nem tört a golyó és 
egy pár hét mulva akár lakodalmat tarthat. Most aztán ott ülnek körüle Somkövy, 
Margit, meg a tiszteletes ur, s olyan jó kedvük van, hogy nem lehet köztük 
megmaradni. Még a vén kasznár is ott van, hanem azzal nem lehet beszélni. Mikor 
megtudta, hogy Margit Somkövy leánya, lerogyott és megütötte a nyelvét a guta. Adja 
isten, hogy a nyelvével együtt némult légyen meg a lelkiismerete is!« 
Rózsayt elfogta az öröm dühöngése, s majd kibujt a bőréből, s esze nélkül akart 
rohanni: »Menjünk a tiszteletes urhoz! Menjünk valamennyien! - Látni akarom őket 
együtt!« 
Frigyes maga is egészen fölvidult, s igy szólt Rózsayhoz: 
»Menj, és jelents be Oszkárnál bennünket is.« 
»S a párbaj?« Kérdé Viktor lassu hangon. 
»Erről megfeledkeztem! De ezek után én nem tartom szükségesnek. Oszkár a legszebb 
elégtételt adta neked azzal, hogy azzal a kézzel, mely téged megbántott, a saját 
vérét ontotta. Az az Oszkár, a ki téged megsértett, meghalt. A ki ma él, annak élete 
csak ez órától kezdődik. Ha vivni akarsz vele, keress magadnak más segédet.« 
Viktor kezet nyujtott Frigyesnek s igy szólt: 
»Ha igy beszélsz, szivesen belenyugszom!« 
Rózsay, mikor ezt hallotta, csaknem a Frigyes lábaihoz borult, s megtörve sóhajtá: 
»Gróf ur! fogadja egy szegény apa hálás köszönetét!« 
Frigyes gróf pedig átölelte Rózsayt, s őszinte mosolylyal felelé neki: 
»Maradjunk a régi hangnál: hisz most már igazán becsülhetjük egymást.« 
És ez a hang Frigyestől jobban esett Rózsaynak, mint minden eddigi hiusága. 
»Én sietek Clarisshoz, s elmondok neki mindent.« Kiáltá Viktor, szenvedélyes 
örömmel. 
»Tedd őt boldoggá! Eredj!« Szólt Frigyes, és a boldogságtól senki sem találta 
helyét. 
Viktor nem is sietett, hanem rohant a grófnéhoz és Clarissehez, kiktől alig egy 
félórája, hogy elvált. Clarisse csak nehány percz előtt ébredt eszméletlenségéből, és 
Adél grófné leánya mellett térdelt és imádkozott. 
Az idő mértéke elveszett mindkettőre nézve. Clarisse nem tudta, meddig feküdt 
eszméletlenül, Adél grófné előtt pedig oly borzalmas volt minden átélt percz, hogy 
ugy érezte, mintha az elmult félóra alatt hosszu évtizedeket élt volna át. 
Mindketten remegő izgatottságban várták a hirt a párbaj kimeneteléről, és mikor a 
léptek zaját hallották, nem mertek az ajtó felé tekinteni. De az ajtó felszakadt, és 
Viktor harsány hangon kiáltá: 
»Jó hir! szerencse!« 
»Viktor!« sikoltott fel Clarisse, és zokogva omlott az érkező keblére. 
Adél grófné is felsikoltott, de ő ezt kérdezte: 
»Meghalt?« 
Azt hitte, hogy a párbaj már megtörtént, és Oszkár az, a ki halva fekszik. 
Viktor több perczig nem ért rá, hogy Adél grófné kérdésére válaszoljon, annyira 
elfoglalta őt a Clarisse ölelése. S mikor végre válaszolt, csak ennyit mondott: »Nem 
halt meg! ne is haljon meg! én neki megbocsátok!« 
E perczben belépett Frigyes és Rigó Alfréd Elemér, a ki azonban előre kijelenté, hogy 
nem maradhat sokáig, mert neki mennie kell a boldogokhoz. 
»Rigó barátom, ön a nap hőse!« veregette Rigó vállát Frigyes. »Most már elengedem 
önnek a légyottomat!« 
Rigó Alfréd bizonyos elérzékenyedéssel kaczagott fel: »Csak a helyemet találnám! De 
sehol nem találom! - Futok vissza a boldogokhoz. Igy lesz már ez mindig ezután. 
Lássák, igazi futó bolond vagyok.« 
És el is futott, szemeiből a könyeket törölve. 
Hosszu idő telt bele, mig a hölgyek mindazt megtudták, a mi történt. 
Hogy nagy érdekkel hallgattak minden szót, és hogy elbeszélésnek sohasem volt 
hálásabb közönsége mint ők, azt talán fölösleges bizonyitani. 
Elég az hozzá, hogy mikor mindent tudtak, és már többet sirtak az örömtől és a 
boldogságtól, mint a mennyit előbb sirtak a szégyentől és boldogtalanságtól, akkor 
Frigyes elhagyta őket, és fölkereste Rózsayt, a ki már háromszor elindult, hogy fiát 
megnézze, de mindig visszatért, mert nem volt ereje és bátorsága, hogy egyedül menjen 
oda. Épp a negyedik elindulás pillanatában találta meg Rózsayt Frigyes és utána 
kiáltott! »Félix megállj! Egy szóm van veled a grófné nevében!« 
Rózsay visszafordult, s csak ennyit felelt: 
»Tudom, mit akarsz mondani. El van végezve!« 
Ez volt az első tapintat, mely Rózsaytól kitelt. Frigyes nem is mulasztotta el, 
baráti mosolyával, és egy könnyü fejhajtással megdicsérni érte. 
»Hirül adhatom a grófnénak?« 
»A mint akarod!« 
Éppen el akartak válni egymástól Rózsay és Frigyes, mikor hirtelen kocsi zörej 
hangzott, és pár pillanat mulva kétségbeesett arczczal megjelent Táray gróf, Adél 
testvérbátyja. 
Kezében egy gyürött táviratot tartott, és alig tudott szólani a felindulástól. 
»Miklós, te itt?« szólitá meg őt csodálkozó hangon Frigyes. »De jó, hogy jösz. 
Becsületemre mondom, jobb időben nem jöhettél!« 
»Mi történt?« kérdé lélekszakadva Táray gróf. »Tegnap este egy sürgönyt kaptam 
Oszkártól, mely igy szólt: Megigértem önnek, hogy gróf Szentkláray Clarisse férje nem 
leszek. Megtartom. Mikorra e sorokat olvassa, halott vagyok. - Az Istenért, mi 
történt?« 
Rózsayra megint rájött a sirás, de Frigyes már egészen beleélte magát a szomoru 
boldogság mámorába, és nevetve válaszolá: 
»Csoda történt! Clarisse a Viktor menyasszonya. És képzeld, tiszta szerelemből!« 
»De Oszkár?« kérdé Táray nyugtalanul. 
»Oszkár pedig Somkövy Margit vőlegénye. Egy szóval megváltozott a világ. Az emberek 
nem pénzért házasodnak, hanem tiszta szerelemből!« 
»De én még mindig nem értem!« 
»Ej! én pedig már harmadszor el nem beszélem! Beszélje el más! - nézd, ott jönnek az 
asszonyok - beszélj velük!« 
Adél, Clarisse és Viktor együtt jöttek. Clarisse egy perczre kibontakozott Viktor 
karjaiból, és Tárayhoz futott. 
»Bátyám!« kiáltó igazi bensőséggel. »Mily jó, hogy itt vagy! Ugy-e nem haragszol 
reám? Lásd megváltoztam. Viktor arája vagyok!« És ezzel ujra Viktorhoz futott és 
szenvedélyesen csókolta őt. 
Frigyes meg nem állhatta, hogy rá ne kiáltson: »Ej! hát azért szabadult meg Viktor a 
haláltól, hogy te most csókjaiddal öld meg?« 
Viktor lelkesen kiáltotta vissza: »Az ő csókja még a halálból is feltámasztana!« 
(Banális frázis, de szerelmesektől, köztapasztalás szerint, jobb nem igen telik.) 
Adél grófné lesütött szemekkel és lassu léptekkel közeledett Tárayhoz, és reszkető 
hangon csak ennyit mondott: »Bátyám, neked volt igazad.« 
Ezzel kezét nyujtotta Táraynak, a ki melegen és valódi testvéri szeretettel 
szoritotta meg azt: 
»Nem örülök ugy e kijelentésednek, mint leányod igazi szerelmének. Most már ő nemcsak 
a te leányod, hanem az én leányom is.« 
»Értelek és méltányollak«, szólt Adél ünnepélyes hangon, »és többé nem állok semminek 
utjába. Legyen Clarisse boldog, én pedig visszavonulok, és a társaságba nem lépek 
soha többé.« 
Vége jó, minden jó. 
A tiszteletes ur háza pedig egyszerre a világ közepe lett. Seregesen állt a háza 
tájékánál a falu népe, és boldog volt, a kire hirtelenében valami elvégezni valót 
biztak. Csodálatos és hihetetlen dolognak tünt föl a földnek egyszerü népe előtt, 
hogy gazdag urak ennyire megszenvedjenek egymásért, pedig hát mindenük megvan, a mit 
csak a szemük-szájuk megkiván. Margitot valamennyien olyan szinben látták, mint a 
mesebeli tündér király-kisasszonyt, a ki váratlanul jelentkezék abban a valóságban, 
melyről nem álmodott senki. Voltak a parasztleányok közt Margitnak játszótársai, a 
kik minél kevésbbé értettek a szabatos definitiókhoz, annál sürübben folyamodtak a 
természettől nyujtott kedély nyilvánitásokhoz, és kiáltozásaik vagy fohászkodásaik 
közt az abc-nek minden magánhangzóján végig skáláztak, s ugy gondolták, hogy mindent 
tudnak és mindent elmondtak, a mit kell és lehet. 
Oszkár sebe nem volt életveszélyes, és nem igényelt semmi operatiót. A golyó a balsó 
oldal bordák közt szaladt keresztül, de csak a külfalzat alatt, anélkül, hogy 
életszervet sértett volna. A vérvesztés igaz, hogy elgyengité, de azt az erőt, melyet 
igy elvesztett, sokszorosan visszanyerte attól a boldog érzéstől, mely életét adta 
vissza. Mikor a tiszteletes ur házában ápolás alá vették, és lassankint visszanyerte 
eszméletét, Margit volt az első, a kit felismert. »Hogy jön ide?« kérdé tőle, és 
Margit helyett, a ki nem tudott szólani a zokogástól, Rigó Elemér beszélte el Margit 
elrablásának történetét. És mikor ezt Oszkár meghallotta, alig lehetett 
visszatartani, hogy ágyából ki ne ugorjék, és Margit lábához ne boruljon. Hát még 
mikor Somkövy is eljött, és Somkövy is megtudta, a mit már Oszkár tudott, és ezen 
Somkövy is éppen ugy örült, mint Oszkár, - attól kezdve Oszkár nem is akarta hinni 
többé, hogy beteg, s a tiszteletes ur nem egyszer mondta tréfálkozva: »soha ilyet! 
nehány óra előtt halott gyanánt hoztam ide, és most már akár lakodalomra 
mehetne!« 
Somkövy egy perczre sem vonta el Oszkártól Margitot. Csak nézte a leányt rajongó 
szeretettel, és mikor szive már tultelt, akkor félre vonult és sirt. A tiszteletes ur 
volt az első, a kinek fölfedezte magát, és tőle kért tanácsot, hogy mily alakban 
ismertesse meg magát leányával, a kit annyi évig keresett, és a kit ily rendkivüli 
módon találhatott fel. A tiszteletes ur azonban nem tudott tanácsot adni, annyira meg 
volt indulva ő is. 
Eközben lassankint odagyültek már a kastélybeliek is. Rigó Elemér jelentette be őket. 
Jött Rózsay, és fiára borulva, szó nélküli hosszas és néma ölelésben kért fiától 
bocsánatot. Jött Frigyes, a ki mosolyogva szoritott kezet Oszkárral. Jött Viktor, 
karonfogva Clarisse-al, és ugy szoritottak kezet Oszkárral, mint régi jó barátok. De 
Oszkár felült ágyában, és igy szólt Viktorhoz: »Elég volt egy golyó?« - Viktor 
teljesen ki volt békülve, és kedves vidámsággal felelé: »Te lőttél helyettem, és én 
nőül vettem Clarisset helyetted. Ez nagyobb elégtétel, mint milyet reméltem.« Jött 
azután Táray gróf is, karján vezetve nővérét Adélt, s gratuláltak Oszkárnak hálás 
szeretettel. És mindannyian Margitot is oly előkelő tisztelettel és oly figyelmes 
hódolattal vették körül, hogy Margit, a ki még mindig nem tudta azt, a mit azok már 
tudtak ő felőle, folyvást csak pirult és szégyenkezett, mert hisz ő még mindig csak 
az egyszerü szegény kasznár leánynak tartotta magát. 
És ebben a hitében meg is hagyták őt mindaddig, mig Oszkár egészen föl nem üdült. 
Csakhogy a kasznárházba nem ment már vissza soha többé. 
Fentlakott a kastélyban, Clarisse-al egy szobában, és Somkövyt már az első napon 
annyira szerette, mintha érezte volna, hogy édes atyját szereti benne. 
Adél grófné igazi önfeláldozással ápolta Oszkárt, és Frigyes Viktorral együtt minden 
gondját arra forditotta, hogy Oszkárnak minél kellemesebb szórakozásokat 
szerezzen. 
Rózsay minden hiuságából kigyógyulva, a legjobb barát, legkedvesebb házigazda és a 
leggyöngédebb apa lett. Somkövy akárhányszor megölelgette, és boldogan kiáltá: »Lásd, 
ilyennek szeretlek én téged! - hát nem lehettél volna eddig is ilyen?« 
Somkövy egy reggel fölkereste az öreg kasznárt, a kinek beszélő tehetségét a 
leggondosabb orvosi kezelés sem adhatta vissza többé, és nem vitt magával semmi 
haragot, csak igaz és őszinte bocsánatot. Az öreg kasznárné nem mert, de nem is 
tudott volna Somkövy szemébe nézni, de Somkövy szeretettel fogta meg az öreg asszony 
kezét és csak annyit kért tőle, hogy mutassa meg neki azt a sirt, a melyikben Margit 
anyja fekszik. Az öreg asszony nem tudta magát elhatározni, de nyomorék férje oly 
parancsolólag integetett fejével, hogy az öreg asszony csakhamar rászánta magát, és 
kiment Somkövy kocsiján a temetőbe. Ott sokáig keresett egy összedőlt sirt, korhatag 
fejfával, melyen a mi irás volt is, lemosta az eső, s megtalálva, rámutatott: »Ez 
az!« Somkövynek elfacsarodott a szive, lerogyott a sirra és sokáig zokogott. Az öreg 
asszony is sirt. Szegény sir! - mióta kiásták, csak most volt először szivből 
megsiratva! 
Aztán befelé indultak, és a sirás után az öreg asszony szive könnyebb, nyelve 
beszédesebb lett. Habozás és akadozás nélkül felelt meg Somkövy minden kérdésére. 
Elmondta, hogy az ő férje a Domokossy családnak távoli rokona, és azért fordult a 
család ő hozzá, mikor megtörtént rajta a gyalázat. Domokossy Péter volt Flóra 
nagybátyja, a ki Mezőhegyre hozta Flórát, a ki már akkor oly beteg volt, hogy senki 
sem hitte, hogy élő gyermeket hozhat a világra. De a gyermek élt, - és a falu népével 
elhitették, hogy a kasznárnénak született leánya. Csak a tiszteletes ur tudta a 
titkot, de ő Domokossy Péternek megesküdött, hogy senkinek sem árulja el. Nem is 
árulta el soha. Pedig sokszor fakgatták, és nagy pénzeket igértek neki. A kasznárék 
sem árulták el, mert utóbb annyira megszerették a kis Margitot, hogy borzadtak a 
gondolattól, hogy valaki elvehesse tőlük. A falu népe eleinte különösnek találta, 
hogy egyszerre volt a kasznárházban temetés és keresztelés, de nem sokára elenyészett 
minden gyanu, mert a dolgok rendjét nem zavarta semmi. Igy éltek 17 éven át. És most 
már annyira hozzá szoktak ahhoz, hogy Margit az ő igazi gyermekük, hogy szinte maga 
sem hiszi azt, a mit elmond. »Mert én igazi édes anyja voltam neki!« ismételgette a 
jó öreg asszony és mikor ezt mondta, mindannyiszor sirva fakadt. 
»Az isten meg fogja áldani értte! - mert igazi anyja lesz ezután is. Velünk fognak 
jönni, és Margit sohasem fogja megtudni azt, amit ellene elkövettek.« 
»Én nem követtem el semmit!« 
»Tudom! - A maga lelke nyugodt lehet.« 
»Csak a szegény uramé is az lehetne!« 
»El fogunk követni mindent.« 
Oszkár már egészen föllábadt. De azt, hogy Margit a Somkövy leánya, még ő sem tudta. 
Rózsay már alig tudta megállani a titkot, s nem egyszer volt már a nyelvén az áruló 
szó, de azzal, hogy beszédét olyankor mindig másra vitték, értésére adták, hogy még 
mindég nem érkezett el a leleplezés ideje. És Rózsayra nézve ez a diskretió ujra 
egyik neme volt a büntetésnek, mert nincs semmi gyötrőbb, mint mikor az örömhirt nem 
szabad elmondani annak, a kit szeretünk. Olyan ez, mint lenne az, ha valaki százezer 
forintot hordana a zsebében, és egy forintot sem volna szabad elkölteni belőle. 
Végre azonban eljött a nagy nap, a leleplezés napja. 
Az egész társaság kocsira ült; és kikocsizott a temetőbe. 
Az összedőlt sir már akkor fel volt rakva ujra, és virágokkal teleültetve, a korhadt 
fejfa helyett márvány emlék állott, és ki volt vésve rajta e szó: Domokossy 
Flóra. 
A sirnál állt az öreg kasznárné és a tiszteletes ur. 
A mint a kocsik a sirnál megálltak, és valamennyien kiszálltak belőlök, Margit 
kérdőleg tekintett Oszkárra, de Oszkár csak Somkövyre mutatott: »Ő akarta.« 
Az erre következett jelenet nagyon megható volt. 
A tiszteletes ur megfogta Margit kezét, és a sirhoz vezetve, rámutatott a márvány 
emlékre: »Gyermekem, térdelj le és imádkozzál. Itt nyugszik édes anyád! 
»Az én anyám?« kérdé Margit és elhalványodott, s Oszkárnak eszébe jutott, hogy a 
tiszteletes ur ő előtte is emlité egykor Margit születésének titkát. Ime tehát a 
titok meg van fejtve. 
»Az én anyám?« kérdé Margit, és aztán az öreg kasznárnéra mutatott, a kinek szemeiből 
patakmódra csorogtak a könyek. De az öreg asszony nem mondta Margitnak azt, hogy a 
tiszteletes urnak nincs igaza. 
A tiszteletes ur tovább szólott: »Gyermekem! Az Isten akarta, hogy igy legyen, neked 
az anyáért anyát adott. És most föllelted atyádat is. Nézz körül itt, és keresd őt 
szemeiddel.« 
Margit sápadt volt és remegett. Nem tudta sem megérteni, sem összhangba hozni a 
váratlan benyomásokat, melyek lelkét megrohanták. Elveszteni egy anyát, a kit élőként 
szeretett, és megtalálni az igazi anyát, a ki meg van halva. És a megtalált anya 
sirjánál örülni a megtalált apának, a kit még eddig sohasem szólitott apjának! Oh! 
hisz ez egy képtelen álom, ez nem lehet valóság, és ha mégis az, hát hol van olyan 
sziv, mely egyszerre tudná magába olvasztani mind e váratlan ellentéteket? 
Margit gépiesen nézett körül, s tekintete Somkövyn akadt meg. És mikor Margit 
tekintete a Somkövy tekintetével összetalálkozott, akkor mindazok az ellentétek, 
melyek előbb még küzdöttek Margit szivében, most mintegy varázsütésre összeolvadtak 
és a tengernek lecsöndesült hullámai gyanánt simultak átlátszó tükörré. A mit az 
értelem meg nem oldhatott, azt megoldta az érzés, mely a természet nyelvén szól és 
magyaráz, és hatalma által a bánat is az öröm alkatrésze lesz. 
Somkövy kitárta karjait, és az indulattól reszkető hangon kiáltá: 
»Tizenhat év óta várom sóvárogva e szót -« 
Margit fölsikoltott: 
»Atyám!« 
És ezután már semmisem következhet olyan, a mit az olvasó maga is ki ne találna. 
A vihar után kisütött a nap: a megkinzott virágok fölemelik fejeiket, és még dusabban 
illatoznak. 
És a hol a vihar után tovább lehet örülni, ki busul a sebek fölött, melyeket a vihar 
ütött, s melyeket az első napsugár meggyógyitani nem bir? 
A ferdeségek, előitéletek, a könnyelmüség büne, nehéz iskolán ment át, és ha nem egy 
példa van arra, hogy valaki, akinek ében fekete haja volt, egy éjszakán át galamb 
fehér lett, hát ki csodálkozhatik azon, hogy vannak olyan éjszakák, s olyan napok is, 
melyek képesek a jellem szineit átváltoztatni, s a fekete jellemeket 
megfehérithetik? 
Margit boldog nő lett, - Oszkár boldog férj. Rózsay és Somkövy boldog apák lettek. 
Igy Viktor is és Clarisse is. 
A societás eleinte a botrányról suttogott, mely a mezőhegyi kastélyban történt. - A 
dolog hirlapokba került, cause celebre lett, de nehány hét mulva mindenkit meglepett 
és kielégitett a megoldás, s ekkor e botrányból - regény lett. 
A káröröm elnémult, s az öröm őszinte lett. Az aristokratia éppen ugy kibékült vele, 
mint a demokratia. Az első Tárayt, a másik Somkövyt ünnepelte. És a kik a regény 
elején csak mint a »nemesség carricaturái« állottak előttünk, - ime a végén a szó 
nemes értelmében találkoztak össze a régi és uj nemesek. 
